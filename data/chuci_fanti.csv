Column1,content,title,author,book,dynasty
0,屈原既放。三年不得複見。竭知盡忠而蔽障於讒。心煩慮亂。不知所從。乃往見太卜鄭詹尹曰。餘有所疑。願因先生決之。詹尹乃端策拂龜。曰。君將何以教之。屈原曰。吾寧悃悃款款。樸以忠乎。將送往勞來。斯無窮乎。甯誅鋤草茅以力耕乎。將游大人以成名乎。甯正言不諱以危身乎。將從俗富貴以偷生乎。甯超然高舉以保真乎。將哫訾栗斯。喔咿儒兒。以事婦人乎。甯廉潔正直以自清乎。將突梯滑稽。如脂如韋。以潔楹乎。寧昂昂若千里之駒乎。將泛泛若水中之鳧。與波上下。偷以全吾軀乎。寧與騏驥亢軛乎。將隨駑馬之跡乎。甯與黃鵠比翼乎。將與雞鶩爭食乎。此孰吉孰凶。何去何從。世溷濁而不清。蟬翼為重。千鈞為輕。黃鐘毀棄。瓦釜雷鳴。讒人高張。賢士無名。籲嗟默默兮。誰知吾之廉貞。詹尹乃釋策而謝曰。夫尺有所短。寸有所長。物有所不足。智有所不明。數有所不逮。神有所不通。用君之心。行君之意。龜策誠不能知此事。,卜居,屈原,楚辭,先秦
1,悲時俗之迫阨兮。願輕舉而遠遊。質菲薄而無因兮。焉讬乘而上浮。遭沈濁而污穢兮。獨鬱結其誰語。夜耿耿而不寐兮。魂營營而至曙。惟天地之無窮兮。哀人生之長勤。往者餘弗及兮。來者吾不聞。步徙倚而遙思兮。怊惝怳而乖懷。意荒忽而流蕩兮。心愁悽而增悲。神倏忽而不反兮。形枯槁而獨留。內惟省以操端兮。求正氣之所由。漠虛靜以恬愉兮。澹無為而自得。聞赤松之清塵兮。願承風乎遺則。貴真人之休德兮。美往世之登仙。與化去而不見兮。名聲著而日延。奇傅說之讬辰星兮。羨韓眾之得一。形穆穆以浸遠兮。離人群而遁逸。因氣變而遂曾舉兮。忽神奔而鬼怪。時仿佛以遙見兮。精晈晈以往來。超氛埃而淑郵兮。終不反其故都。免眾患而不懼兮。世莫知其所如。恐天時之代序兮。耀靈曄而西征。微霜降而下淪兮。悼芳草之先蘦。聊仿佯而逍遙兮。永歷年而無成。誰可與玩斯遺芳兮。長向風而舒情。高陽邈以遠兮。餘將焉所程。重曰。春秋忽其不淹兮。奚久留此故居。軒轅不可攀援兮。吾將從王喬而娛戲。餐六氣而飲沆瀣兮。漱正陽而含朝霞。保神明之清澄兮。精氣入而麤穢除。順凱風以從遊兮。至南巢而壹息。見王子而宿之兮。審壹氣之和德。曰道可受兮。不可傳。其小無內兮。其大無垠。毋滑而魂兮。彼將自然。壹氣孔神兮。於中夜存。虛以待之存。無為之先。庶類以成兮。此德之門。聞至貴而遂徂兮。忽乎吾將行。仍羽人於丹丘。留不死之舊鄉。朝濯發于湯穀兮。夕晞餘身兮九陽。吸飛泉之微液兮。懷琬琰之華英。玉色頩以脕顏兮。精醇粹而始壯。質銷鑠以汋約兮。神要眇以淫放。嘉南州之炎德兮。麗桂樹之冬榮。山蕭條而無獸兮。野寂漠其無人。載營魄而登霞兮。掩浮雲而上征。命天閽其開關兮。排閶闔而望予。召豐隆使先導兮。問太微之所居。集重陽入帝宮兮。造旬始而觀清都。朝發軔於太儀兮。夕始臨乎於微閭。屯余車之萬乘兮。紛容與而並馳。駕八龍之婉婉兮。載雲旗之逶蛇。建雄虹之采旄兮。五色雜而炫耀。服偃蹇以低昂兮。驂連蜷以驕驁。騎膠葛以雜亂兮。斑漫衍而方行。撰餘轡而正策兮。吾將過乎句芒。曆太皓以右轉兮。前飛廉以啟路。陽杲杲其未光兮。淩天地以徑度。風伯為余先驅兮。氛埃辟而清涼。鳳凰翼其承旂兮。遇蓐收乎西皇。攬慧星以為旍兮。舉斗柄以為麾。叛陸離其上下兮。遊驚霧之流波。時曖曃其曭莽兮。召玄武而奔屬。後文昌使掌行兮。選署眾神以並轂。路漫漫其修遠兮。徐弭節而高厲。左雨師使徑侍兮。右雷公以為衛。欲度世以忘歸兮。意姿睢以抯撟。內欣欣而自美兮。聊媮娛以淫樂。涉青雲以汎濫遊兮。忽臨睨夫舊鄉。僕夫懷餘心悲兮。邊馬顧而不行。思舊故以想像兮。長太息而掩涕。汜容與而遐舉兮。聊抑志而自弭。指炎神而直馳兮。吾將往乎南疑。覽方外之荒忽兮。沛罔瀁而自浮。祝融戒而蹕禦兮。騰告鸞鳥迎宓妃。張咸池奏承雲兮。二女禦九韶歌。使湘靈鼓瑟兮。令海若舞馮夷。玄螭蟲象並出進兮。形蟉虯而逶蛇。雌蜺便娟以增撓兮。鸞鳥軒翥而翔飛。音樂博衍無終極兮。焉乃逝以徘徊。舒並節以馳騖兮。逴絕垠乎寒門。軼迅風於清源兮。從顓頊乎增冰。曆玄冥以邪徑兮。乘間維以反顧。召黔贏而見之兮。為余先乎平路。經營四方兮。周流六漠。上至列缺兮。降望大壑。下崢嶸而無地兮。上寥廓而無天。視倏忽而無見兮。聽惝恍而無聞。超無為以至清兮。與泰初而為鄰。,遠遊,屈原,楚辭,先秦
2,曰。遂古之初。誰傳道之。上下未形。何由考之。冥昭瞢暗。誰能極之。馮翼惟象。何以識之。明明暗暗。惟時何為。陰陽三合。何本何化。圜則九重。孰營度之。惟茲何功。孰初作之。斡維焉系。天極焉加。八柱何當。東南何虧。九天之際。安放安屬。隅隈多有。誰知其數。天何所遝。十二焉分。日月安屬。列星安陳。出自湯谷。次於蒙汜。自明及晦。所行幾裡。夜光何德。死則又育。厥利維何。而顧菟在腹。女岐無合。夫焉取九子。伯強何處。惠氣安在。何闔而晦。何開而明。角宿未旦。曜靈安藏。不任汩鴻。師何以尚之。僉曰何憂。何不課而行之。鴟龜曳銜。鯀何聽焉。順欲成功。帝何刑焉。永遏在羽山。夫何三年不施。伯禹愎鯀。夫何以變化。纂就前緒。遂成考功。何續初繼業。而厥謀不同。洪泉極深。何以窴之。地方九則。何以墳之。河海應龍。何盡何曆。鯀何所營。禹何所成。康回馮怒。墬何故以東南傾。九州安錯。川谷何洿。東流不溢。孰知其故。東西南北。其修孰多。南北順橢。其衍幾何。昆侖懸圃。其尻安在。增城九重。其高幾裡。四方之門。其誰從焉。西北辟啟。何氣通焉。日安不到。燭龍何照。羲和之未揚。若華何光。何所冬暖。何所夏寒。焉有石林。何獸能言。焉有虯龍。負熊以遊。雄虺九首。鯈忽焉在。何所不死。長人何守。靡蓱九衢。枲華安居。靈蛇吞象。厥大何如。黑水玄趾。三危安在。延年不死。壽何所止。鯪魚何所。鬿堆焉處。羿焉彃日。烏焉解羽。禹之力獻功。降省下土四方。焉得彼嵞山女。而通之於台桑。閔妃匹合。厥身是繼。胡維嗜不同味。而快鼂飽。啟代益作後。卒然離蠥。何啟惟憂。而能拘是達。皆歸射鞫。而無害厥躬。何後益作革。而禹播降。啟棘賓商。九辨九歌。何勤子屠母。而死分竟地。帝降夷羿。革孽夏民。胡射夫河伯。而妻彼雒嬪。馮珧利決。封豨是射。何獻蒸肉之膏。而後帝不若。浞娶純狐。眩妻爰謀。何羿之射革。而交吞揆之。阻窮西征。岩何越焉。化而為黃熊。巫何活焉。鹹播秬黍。莆雚是營。何由並投。而鯀疾修盈。白蜺嬰茀。胡為此堂。安得夫良藥。不能固臧。天式從橫。陽離爰死。大鳥何鳴。夫焉喪厥體。蓱號起雨。何以興之。撰體協脅。鹿何膺之。鼇戴山抃。何以安之。釋舟陵行。何之遷之。惟澆在戶。何求于嫂。何少康逐犬。而顛隕厥首。女歧縫裳。而館同爰止。何顛易厥首。而親以逢殆。湯謀易旅。何以厚之。覆舟斟尋。何道取之。桀伐蒙山。何所得焉。妺嬉何肆。湯何殛焉。舜閔在家。父何以鰥。堯不姚告。二女何親。厥萌在初。何所億焉。璜台十成。誰所極焉。登立為帝。孰道尚之。女媧有體。孰制匠之。舜服厥弟。終然為害。何肆犬豕。而厥身不危敗。吳獲迄古。南嶽是止。孰期去斯。得兩男子。緣鵠飾玉。後帝是饗。何承謀夏桀。終以滅喪。帝乃降觀。下逢伊摯。何條放致罰。而黎服大說。簡狄在台。嚳何宜。玄鳥致貽。女何喜。該秉季德。厥父是臧。胡終弊于有扈。牧夫牛羊。幹協時舞。何以懷之。平脅曼膚。何以肥之。有扈牧豎。雲何而逢。擊床先出。其命何從。恒秉季德。焉得夫朴牛。何往營班祿。不但還來。昏微循跡。有狄不寧。何繁鳥萃棘。負子肆情。眩弟並淫。危害厥兄。何變化以作詐。而後嗣逢長。成湯東巡。有莘爰極。何乞彼小臣。而吉妃是得。水濱之木。得彼小子。夫何惡之。媵有莘之婦。湯出重泉。夫何辠尤。不勝心伐帝。夫誰使挑之。會朝爭盟。何踐吾期。蒼鳥群飛。孰使萃之。列擊紂躬。叔旦不嘉。何親揆發足。周之命以諮嗟。授殷天下。其位安施。反成乃亡。其罪伊何。爭遣伐器。何以行之。並驅擊翼。何以將之。昭後成游。南土爰底。厥利惟何。逢彼白雉。穆王巧梅。夫何為周流。環理天下。夫何索求。妖夫曳炫。何號於市。周幽誰誅。焉得夫褒姒。天命反側。何罰何佑。齊桓九會。卒然身殺。彼王紂之躬。孰使亂惑。何惡輔弼。讒諂是服。比干何逆。而抑沈之。雷開阿順。而賜封之。何聖人之一德。卒其異方。梅伯受醢。箕子詳狂。稷維元子。帝何竺之。投之於冰上。鳥何燠之。何馮弓挾矢。殊能將之。既驚帝切激。何逢長之。伯昌號衰。秉鞭作牧。何令徹彼岐社。命有殷國。遷藏就岐。何能依。殷有惑婦。何所譏。受賜茲醢。西伯上告。何親就上帝罰。殷之命以不救。師望在肆。昌何識。鼓刀揚聲。後何喜。武發殺殷。何所悒。載屍集戰。何所急。伯林雉經。維其何故。何感天抑墬。夫誰畏懼。皇天集命。惟何戒之。受禮天下。又使至代之。初湯臣摯。後茲承輔。何卒官湯。尊食宗緒。勳闔夢生。少離散亡。何壯武曆。能流厥嚴。彭鏗斟雉。帝何饗。受壽永多。夫何久長。中央共牧。後何怒。蜂蛾微命。力何固。驚女采薇。鹿何佑。北至回水。萃何喜。兄有噬犬。弟何欲。易之以百兩。卒無祿。薄暮雷電。歸何憂。厥嚴不奉。帝何求。伏匿穴處。爰何雲。荊勳作師。夫何長。悟過改更。我又何言。吳光爭國。久餘是勝。何環穿自閭社丘陵。爰出子文。吾告堵敖以不長。何試上自予。忠名彌彰。,天問,屈原,楚辭,先秦
3,屈原既放。游于江潭。行吟澤畔。顏色憔悴。形容枯槁。漁父見而問之曰。子非三閭大夫與。何故至於斯。屈原曰。舉世皆濁我獨清。眾人皆醉我獨醒。是以見放。漁父曰。聖人不凝滯于物。而能與世推移。世人皆濁。何不淈其泥而揚其波。眾人皆醉。何不餔其糟而歠其醨。何故深思高舉。自令放為。屈原曰。吾聞之。新沐者必彈冠。新浴者必振衣。安能以身之察察。受物之汶汶者乎。甯赴湘流。葬于江魚之腹中。安能以皓皓之白。而蒙世俗之塵埃乎。漁父莞爾⑾而笑。鼓枻而去。乃歌曰。滄浪之水清兮。可以濯吾纓。滄浪之水濁兮。可以濯吾足。遂去。不復與言。,漁父,,楚辭,先秦
4,東皇太一吉日兮辰良。穆將愉兮上皇。撫長劍兮玉珥。璆鏘鳴兮琳琅。瑤席兮玉瑱。盍將把兮瓊芳。蕙肴蒸兮蘭藉。奠桂酒兮椒漿。揚枹兮拊鼓。疏緩節兮安歌。陳竽瑟兮浩倡。靈偃蹇兮姣服。芳菲菲兮滿堂。五音紛兮繁會。君欣欣兮樂康。雲中君浴蘭湯兮沐芳。華采衣兮若英。靈連蜷兮既留。爛昭昭兮未央。謇將憺兮壽宮。與日月兮齊光。龍駕兮帝服。聊翱游兮周章。靈皇皇兮既降。猋遠舉兮雲中。覽冀洲兮有餘。橫四海兮焉窮。思夫君兮太息。極勞心兮忡忡。湘君君不行兮夷猶。蹇誰留兮中洲。美要眇兮宜修。沛吾乘兮桂舟。令沅湘兮無波。使江水兮安流。望夫君兮未來。吹參差兮誰思。駕飛龍兮北征。邅吾道兮洞庭。薜荔柏兮蕙綢。蓀橈兮蘭旌。望涔陽兮極浦。橫大江兮揚靈。揚靈兮未極。女嬋媛兮為餘太息。橫流涕兮潺湲。隱思君兮陫側。桂棹兮蘭枻。斵冰兮積雪。采薜荔兮水中。搴芙蓉兮木末。心不同兮媒勞。恩不甚兮輕絕。石瀨兮淺淺。飛龍兮翩翩。交不忠兮怨長。期不信兮告餘以不閑。朝騁騖兮江皋。夕弭節兮北渚。鳥次兮屋上。水周兮堂下。捐余玦兮江中。遺餘佩兮醴浦。采芳洲兮杜若。將以遺兮下女。時不可兮再得。聊逍遙兮容與。湘夫人帝子降兮北渚。目眇眇兮愁予。嫋嫋兮秋風。洞庭波兮木葉下。登白薠兮騁望。與佳期兮夕張。鳥何萃兮蘋中。罾何為兮木上。沅有茝兮醴有蘭。思公子兮未敢言。荒忽兮遠望。觀流水兮潺湲。麋何食兮庭中。蛟何為兮水裔。朝馳余馬兮江皋。夕濟兮西澨。聞佳人兮召餘。將騰駕兮偕逝。築室兮水中。葺之兮荷蓋。蓀壁兮紫壇。播芳椒兮成堂。桂棟兮蘭橑。辛夷楣兮藥房。罔薜荔兮為帷。擗蕙櫋兮既張。白玉兮為鎮。疏石蘭兮為芳。芷葺兮荷屋。繚之兮杜衡。合百草兮實庭。建芳馨兮廡門。九嶷繽兮並迎。靈之來兮如雲。捐余袂兮江中。遺餘褋兮醴浦。搴汀洲兮杜若。將以遺兮遠者。時不可兮驟得。聊逍遙兮容與。大司命廣開兮天門。紛吾乘兮玄雲。令飄風兮先驅。使涷雨兮灑塵。君回翔兮以下。逾空桑兮從女。紛總總兮九州。何壽夭兮在予。高飛兮安翔。乘清氣兮禦陰陽。吾與君兮齊速。導帝之兮九坑。靈衣兮被被。玉佩兮陸離。一陰兮一陽。眾莫知兮餘所為。折疏麻兮瑤華。將以遺兮離居。老冉冉兮既極。不寖近兮愈疏。乘龍兮轔轔。高馳兮沖天。結桂枝兮延佇。羌愈思兮愁人。愁人兮奈何。願若今兮無虧。固人命兮有當。孰離合兮何為。少司命秋蘭兮麋蕪。羅生兮堂下。綠葉兮素華。芳菲菲兮襲予。夫人兮自有美子。蓀何以兮愁苦。秋蘭兮青青。綠葉兮紫莖。滿堂兮美人。忽獨與余兮目成。入不言兮出不辭。乘回風兮載雲旗。悲莫悲兮生別離。樂莫樂兮新相知。荷衣兮蕙帶。儵而來兮忽而逝。夕宿兮帝郊。君誰須兮雲之際。與女沐兮咸池。曦女發兮陽之阿。望美人兮未來。臨風怳兮浩歌。孔蓋兮翠旌。登九天兮撫彗星。竦長劍兮擁幼艾。蓀獨宜兮為民正。東君暾將出兮東方。照吾檻兮扶桑。撫余馬兮安驅。夜皎皎兮既明。駕龍輈兮乘雷。載雲旗兮委蛇。長太息兮將上。心低徊兮顧懷。羌聲色兮娛人。觀者儋兮忘歸。縆瑟兮交鼓。蕭鐘兮瑤簴。鳴篪兮吹竽。思靈保兮賢姱。翾飛兮翠曾。展詩兮會舞。應律兮合節。靈之來兮敝日。青雲衣兮白霓裳。舉長矢兮射天狼。操餘弧兮反淪降。援北斗兮酌桂漿。撰余轡兮高馳翔。杳冥冥兮以東行。河伯與女游兮九河。沖風起兮水揚波。乘水車兮荷蓋。駕兩龍兮驂螭。登昆侖兮四望。心飛揚兮浩蕩。日將暮兮悵忘歸。惟極浦兮寤懷。魚鱗屋兮龍堂。紫貝闕兮珠宮。靈何惟兮水中。乘白黿兮逐文魚。與女遊兮河之渚。流澌紛兮將來下。子交手兮東行。送美人兮南浦。波滔滔兮來迎。魚鱗鱗兮媵予。山鬼若有人兮山之阿。被薜荔兮帶女蘿。既含睇兮又宜笑。子慕予兮善窈窕。乘赤豹兮從文狸。辛夷車兮結桂旗。被石蘭兮帶杜衡。折芬馨兮遺所思。餘處幽篁兮終不見天。路險難兮獨後來。表獨立兮山之上。雲容容兮而在下。杳冥冥兮羌晝晦。東風飄兮神靈雨。留靈修兮憺忘歸。歲既晏兮孰華予。采三秀兮於山間。石磊磊兮葛蔓蔓。怨公子兮悵忘歸。君思我兮不得閒。山中人兮芳杜若。飲石泉兮蔭松柏。君思我兮然疑作。雷填填兮雨冥冥。猿啾啾兮狖夜鳴。風颯颯兮木蕭蕭。思公子兮徒離憂。國殤操吳戈兮被犀甲。車錯轂兮短兵接。旌蔽日兮敵若雲。矢交墜兮士爭先。淩余陣兮躐余行。左驂殪兮右刃傷。霾兩輪兮縶四馬。援玉枹兮擊鳴鼓。天時懟兮威靈怒。嚴殺盡兮棄原野。出不入兮往不反。平原忽兮路超遠。帶長劍兮挾秦弓。首身離兮心不懲。誠既勇兮又以武。終剛強兮不可淩。身既死兮神以靈。魂魄毅兮為鬼雄。禮魂成禮兮會鼓。傳芭兮代舞。姱女倡兮容與。春蘭兮秋菊。長無絕兮終古。,九歌,屈原,楚辭,先秦
5,悲哉。秋之為氣也。蕭瑟兮草木搖落而變衰。憭栗兮若在遠行。登山臨水兮送將歸。泬漻兮天高而氣清。寂寥兮收潦而水清。憯悽增欷兮。薄寒之中人。愴怳懭悢兮。去故而就新。坎廩兮貧士失職而志不平。廓落兮羈旅而無友生。惆悵兮而私自憐。燕翩翩其辭歸兮。蟬寂漠而無聲。雁廱廱而南遊兮。鶤雞啁哳而悲鳴。獨申旦而不寐兮。哀蟋蟀之宵征。時亹亹而過中兮。蹇淹留而無成。悲憂窮戚兮獨處廓。有美一人兮心不繹。去鄉離家兮來遠客。超逍遙兮今焉薄。專思君兮不可化。君不知兮可奈何。蓄怨兮積思。心煩憺兮忘食事。原一見兮道餘意。君之心兮與餘異。車既駕兮朅而歸。不得見兮心傷悲。倚結軨兮長太息。涕潺湲兮下霑軾。忼慨絕兮不得。中瞀亂兮迷惑。私自憐兮何極。心怦怦兮諒直。皇天平分四時兮。竊獨悲此凜秋。白露既下百草兮。奄離披此梧楸。去白日之昭昭兮。襲長夜之悠悠。離芳藹之方壯兮。餘萎約而悲愁。秋既先戒以白露兮。冬又申之以嚴霜。收恢台之孟夏兮。然欿傺而沉藏。葉菸邑而無色兮。枝煩挐而交橫。顏淫溢而將罷兮。柯仿佛而萎黃。萷櫹椮之可哀兮。形銷鑠而瘀傷。惟其紛糅而將落兮。恨其失時而無當。攬騑轡而下節兮。聊逍遙以相佯。歲忽忽而遒盡兮。恐余壽之弗將。悼餘生之不時兮。逢此世之俇攘。澹容與而獨倚兮。蟋蟀鳴此西堂。心怵惕而震盪兮。何所憂之多方。卬明月而太息兮。步列星而極明。竊悲夫蕙華之曾敷兮。紛旖旎乎都房。何曾華之無實兮。從風雨而飛颺。以為君獨服此蕙兮。羌無以異於眾芳。閔奇思之不通兮。將去君而高翔。心閔憐之慘悽兮。願一見而有明。重無怨而生離兮。中結軫而增傷。豈不郁陶而思君兮。君之門以九重。猛犬狺狺而迎吠兮。關梁閉而不通。皇天淫溢而秋霖兮。後土何時而得漧。塊獨守此無澤兮。仰浮雲而永歎。何時俗之工巧兮。背繩墨而改錯。郤騏驥而不乘兮。策駑駘而取路。當世豈無騏驥兮。誠莫之能善禦。見執轡者非其人兮。故駶跳而遠去。鳧雁皆唼夫梁藻兮。鳳愈飄翔而高舉。圜鑿而方枘兮。吾固知其鉏鋙而難入。眾鳥皆有所登棲兮。鳳獨遑遑而無所集。原銜枚而無言兮。嘗被君之渥洽。太公九十乃顯榮兮。誠未遇其匹合。謂騏驥兮安歸。謂鳳皇兮安棲。變古易俗兮世衰。今之相者兮舉肥。騏驥伏匿而不見兮。鳳皇高飛而不下。鳥獸猶知懷德兮。何雲賢士之不處。驥不驟進而求服兮。鳳亦不貪餧而妄食。君棄遠而不察兮。雖原忠其焉得。欲寂漠而絕端兮。竊不敢忘初之厚德。獨悲愁其傷人兮。馮鬱鬱其何極。霜露慘悽而交下兮。心尚幸其弗濟。霰雪雰糅其增加兮。乃知遭命之將至。原徼幸而有待兮。泊莽莽與野草同死。原自往而徑游兮。路壅絕而不通。欲循道而平驅兮。又未知其所從。然中路而迷惑兮。自壓桉而學誦。性愚陋以褊淺兮。信未達乎從容。竊美申包胥之氣盛兮。恐時世之不固。何時俗之工巧兮。滅規矩而改鑿。獨耿介而不隨兮。原慕先聖之遺教。處濁世而顯榮兮。非餘心之所樂。與其無義而有名兮。寧窮處而守高。食不媮而為飽兮。衣不苟而為溫。竊慕詩人之遺風兮。原讬志乎素餐。蹇充倔而無端兮。泊莽莽而無垠。無衣裘以禦冬兮。恐溘死不得見乎陽春。靚杪秋之遙夜兮。心繚悷而有哀。春秋逴逴而日高兮。然惆悵而自悲。四時遞來而卒歲兮。陰陽不可與儷偕。白日晼晚其將入兮。明月銷鑠而減毀。歲忽忽而遒盡兮。老冉冉而愈弛。心搖悅而日幸兮。然怊悵而無冀。中憯惻之悽愴兮。長太息而增欷。年洋洋以日往兮。老嵺廓而無處。事亹亹而覬進兮。蹇淹留而躊躇。何氾濫之浮雲兮。猋壅蔽此明月。忠昭昭而原見兮。然霠曀而莫達。原皓日之顯行兮。雲濛濛而蔽之。竊不自聊而原忠兮。或黕點而汙之。堯舜之抗行兮。瞭冥冥而薄天。何險巇之嫉妒兮。被以不慈之偽名。彼日月之照明兮。尚黯黮而有瑕。何況一國之事兮。亦多端而膠加。被荷裯之晏晏兮。然潢洋而不可帶。既驕美而伐武兮。負左右之耿介。憎慍惀之修美兮。好夫人之慷慨。眾踥蹀而日進兮。美超遠而逾邁。農夫輟耕而容與兮。恐田野之蕪穢。事緜緜而多私兮。竊悼後之危敗。世雷同而炫曜兮。何毀譽之昧昧。今修飾而窺鏡兮。後尚可以竄藏。願寄言夫流星兮。羌倏忽而難當。卒壅蔽此浮雲。下暗漠而無光。堯舜皆有所舉任兮。故高枕而自適。諒無怨於天下兮。心焉取此怵惕。乘騏驥之瀏瀏兮。馭安用夫強策。諒城郭之不足恃兮。雖重介之何益。邅翼翼而無終兮。忳惛惛而愁約。生天地之若過兮。功不成而無嶜。原沉滯而不見兮。尚欲布名乎天下。然潢洋而不遇兮。直怐愗而自苦。莽洋洋而無極兮。忽翱翔之焉薄。國有驥而不知乘兮。焉皇皇而更索。甯戚謳于車下兮。桓公聞而知之。無伯樂之相善兮。今誰使乎譽之。罔流涕以聊慮兮。惟著意而得之。紛純純之願忠兮。妒被離而鄣之。原賜不肖之軀而別離兮。放遊志乎雲中。乘精氣之摶摶兮。騖諸神之湛湛。驂白霓之習習兮。曆群靈之豐豐。左硃雀之茇茇兮。右蒼龍之躣躣。屬雷師之闐闐兮。通飛廉之衙衙。前輕輬之鏘鏘兮。後輜乘之從從。載雲旗之委蛇兮。扈屯騎之容容。計專專之不可化兮。原遂推而為臧。賴皇天之厚德兮。還及君之無恙。,九辯,宋玉,楚辭,先秦
6,帝高陽之苗裔兮。朕皇考曰伯庸。攝提貞于孟陬兮。惟庚寅吾以降。皇覽揆余初度兮。肇錫餘以嘉名。名餘曰正則兮。字餘曰靈均。紛吾既有此內美兮。又重之以修能。扈江離與辟芷兮。紉秋蘭以為佩。汨餘若將不及兮。恐年歲之不吾與。朝搴阰之木蘭兮。夕攬洲之宿莽。日月忽其不淹兮。春與秋其代序。惟草木之零落兮。恐美人之遲暮。不撫壯而棄穢兮。何不改乎此度。乘騏驥以馳騁兮。來吾道夫先路。昔三後之純粹兮。固眾芳之所在。雜申椒與菌桂兮。豈惟紉夫蕙茝。彼堯、舜之耿介兮。既遵道而得路。何桀紂之猖披兮。夫惟捷徑以窘步。惟夫党人之偷樂兮。路幽昧以險隘。豈餘身之殫殃兮。恐皇輿之敗績。忽奔走以先後兮。及前王之踵武。荃不查餘之中情兮。反信讒而齌怒。餘固知謇謇之為患兮。忍而不能舍也。指九天以為正兮。夫惟靈修之故也。曰黃昏以為期兮。羌中道而改路。初既與余成言兮。後悔遁而有他。餘既不難夫離別兮。傷靈修之數化。余既滋蘭之九畹兮。又樹蕙之百畝。畦留夷與揭車兮。雜杜衡與芳芷。冀枝葉之峻茂兮。願俟時乎吾將刈。雖萎絕其亦何傷兮。哀眾芳之蕪穢。眾皆競進以貪婪兮。憑不厭乎求索。羌內恕己以量人兮。各興心而嫉妒。忽馳騖以追逐兮。非餘心之所急。老冉冉其將至兮。恐修名之不立。朝飲木蘭之墜露兮。夕餐秋菊之落英。苟餘情其信姱以練要兮。長顑頷亦何傷。掔木根以結茞兮。貫薜荔之落蕊。矯菌桂以紉蕙兮。索胡繩之纚纚。謇吾法夫前修兮。非世俗之所服。雖不周於今之人兮。願依彭鹹之遺則。長太息以掩涕兮。哀民生之多艱。余雖好修姱以鞿羈兮。謇朝誶而夕替。既替餘以蕙纕兮。又申之以攬茝。亦餘心之所善兮。雖九死其猶未悔。怨靈修之浩蕩兮。終不察夫民心。眾女嫉餘之蛾眉兮。謠諑謂餘以善淫。固時俗之工巧兮。偭規矩而改錯。背繩墨以追曲兮。競周容以為度。忳郁邑餘侘傺兮。吾獨窮困乎此時也。寧溘死以流亡兮。餘不忍為此態也。鷙鳥之不群兮。自前世而固然。何方圜之能周兮。夫孰異道而相安。屈心而抑志兮。忍尤而攘詬。伏清白以死直兮。固前聖之所厚。悔相道之不察兮。延佇乎吾將反。回朕車以複路兮。及行迷之未遠。步余馬于蘭皋兮。馳椒丘且焉止息。進不入以離尤兮。退將複修吾初服。制芰荷以為衣兮。集芙蓉以為裳。不吾知其亦已兮。苟餘情其信芳。高餘冠之岌岌兮。長余佩之陸離。芳與澤其雜糅兮。唯昭質其猶未虧。忽反顧以遊目兮。將往觀乎四荒。佩繽紛其繁飾兮。芳菲菲其彌章。民生各有所樂兮。余獨好修以為常。雖體解吾猶未變兮。豈餘心之可懲。女嬃之嬋媛兮。申申其詈予。曰。鯀婞直以亡身兮。終然夭乎羽之野。汝何博謇而好修兮。紛獨有此姱節。薋菉葹以盈室兮。判獨離而不服。眾不可戶說兮。孰雲察餘之中情。世並舉而好朋兮。夫何煢獨而不予聽。依前聖以節中兮。喟憑心而曆茲。濟沅、湘以南征兮。就重華而敶詞。啟九辯與九歌兮。夏康娛以自縱。不顧難以圖後兮。五子用失乎家衖。羿淫遊以佚畋兮。又好射夫封狐。固亂流其鮮終兮。浞又貪夫厥家。澆身被服強圉兮。縱欲而不忍。日康娛而自忘兮。厥首用夫顛隕。夏桀之常違兮。乃遂焉而逢殃。後辛之菹醢兮。殷宗用而不長。湯、禹儼而祗敬兮。周論道而莫差。舉賢才而授能兮。循繩墨而不頗。皇天無私阿兮。覽民德焉錯輔。夫維聖哲以茂行兮。苟得用此下土。瞻前而顧後兮。相觀民之計極。夫孰非義而可用兮。孰非善而可服。阽余身而危死兮。覽余初其猶未悔。不量鑿而正枘兮。固前修以菹醢。曾歔欷余鬱邑兮。哀朕時之不當。攬茹蕙以掩涕兮。沾餘襟之浪浪。跪敷衽以陳辭兮。耿吾既得此中正。駟玉虯以桀鷖兮。溘埃風餘上征。朝發軔於蒼梧兮。夕餘至乎縣圃。欲少留此靈瑣兮。日忽忽其將暮。吾令羲和弭節兮。望崦嵫而勿迫。路漫漫其修遠兮。吾將上下而求索。飲余馬于咸池兮。總餘轡乎扶桑。折若木以拂日兮。聊逍遙以相羊。前望舒使先驅兮。後飛廉使奔屬。鸞皇為餘先戒兮。雷師告餘以未具。吾令鳳鳥飛騰兮。繼之以日夜。飄風屯其相離兮。帥雲霓而來禦。紛總總其離合兮。斑陸離其上下。吾令帝閽開關兮。倚閶闔而望予。時曖曖其將罷兮。結幽蘭而延佇。世溷濁而不分兮。好蔽美而嫉妒。朝吾將濟於白水兮。登閬風而絏馬。忽反顧以流涕兮。哀高丘之無女。溘吾游此春宮兮。折瓊枝以繼佩。及榮華之未落兮。相下女之可詒。吾令豐隆乘雲兮。求宓妃之所在。解佩纕以結言兮。吾令謇修以為理。紛總總其離合兮。忽緯繣其難遷。夕歸次於窮石兮。朝濯發乎洧盤。保厥美以驕傲兮。日康娛以淫遊。雖信美而無禮兮。來違棄而改求。覽相觀於四極兮。周流乎天餘乃下。望瑤台之偃蹇兮。見有娀之佚女。吾令鴆為媒兮。鴆告餘以不好。雄鳩之鳴逝兮。餘猶惡其佻巧。心猶豫而狐疑兮。欲自適而不可。鳳皇既受詒兮。恐高辛之先我。欲遠集而無所止兮。聊浮游以逍遙。及少康之未家兮。留有虞之二姚。理弱而媒拙兮。恐導言之不固。世溷濁而嫉賢兮。好蔽美而稱惡。閨中既以邃遠兮。哲王又不寤。懷朕情而不發兮。餘焉能忍而與此終古。索瓊茅以筳篿兮。命靈氛為餘占之。曰。兩美其必合兮。孰信修而慕之。思九州之博大兮。豈惟是其有女。曰。勉遠逝而無狐疑兮。孰求美而釋女。何所獨無芳草兮。爾何懷乎故宇。世幽昧以昡曜兮。孰雲察餘之善惡。民好惡其不同兮。惟此黨人其獨異。戶服艾以盈要兮。謂幽蘭其不可佩。覽察草木其猶未得兮。豈珵美之能當。蘇糞壤以充禕兮。謂申椒其不芳。欲從靈氛之吉占兮。心猶豫而狐疑。巫鹹將夕降兮。懷椒糈而要之。百神翳其備降兮。九疑繽其並迎。皇剡剡其揚靈兮。告余以吉故。曰。勉升降以上下兮。求矩矱之所同。湯、禹儼而求合兮。摯、咎繇而能調。苟中情其好修兮。又何必用夫行媒。說操築于傅岩兮。武丁用而不疑。呂望之鼓刀兮。遭周文而得舉。甯戚之謳歌兮。齊桓聞以該輔。及年歲之未晏兮。時亦猶其未央。恐鵜鴃之先鳴兮。使夫百草為之不芳。何瓊佩之偃蹇兮。眾薆然而蔽之。惟此黨人之不諒兮。恐嫉妒而折之。時繽紛其變易兮。又何可以淹留。蘭芷變而不芳兮。荃蕙化而為茅。何昔日之芳草兮。今直為此蕭艾也。豈其有他故兮。莫好修之害也。余以蘭為可恃兮。羌無實而容長。委厥美以從俗兮。苟得列乎眾芳。椒專佞以慢慆兮。樧又欲充夫佩幃。既干進而務入兮。又何芳之能祗。固時俗之流從兮。又孰能無變化。覽椒蘭其若茲兮。又況揭車與江離。惟茲佩之可貴兮。委厥美而曆茲。芳菲菲而難虧兮。芬至今猶未沬。和調度以自娛兮。聊浮游而求女。及余飾之方壯兮。周流觀乎上下。靈氛既告余以吉占兮。曆吉日乎吾將行。折瓊枝以為羞兮。精瓊爢以為粻。為餘駕飛龍兮。雜瑤象以為車。何離心之可同兮。吾將遠逝以自疏。邅吾道夫昆侖兮。路修遠以周流。揚雲霓之晻藹兮。鳴玉鸞之啾啾。朝發軔于天津兮。夕餘至乎西極。鳳皇翼其承旗兮。高翱翔之翼翼。忽吾行此流沙兮。遵赤水而容與。麾蛟龍使梁津兮。詔西皇使涉予。路修遠以多艱兮。騰眾車使徑待。路不周以左轉兮。指西海以為期。屯余車其千乘兮。齊玉軑而並馳。駕八龍之婉婉兮。載雲旗之委蛇。抑志而弭節兮。神高馳之邈邈。奏九歌而舞韶兮。聊假日以偷樂。陟升皇之赫戲兮。忽臨睨夫舊鄉。僕夫悲余馬懷兮。蜷局顧而不行。亂曰。已矣哉。國無人莫我知兮。又何懷乎故都。既莫足與為美政兮。吾將從彭咸之所居。,離騷,屈原,楚辭,先秦
7,惜誦惜誦以致湣兮。發憤以抒情。所作忠而言之兮。指蒼天以為正。令五帝使折中兮。戒六神與向服。俾山川以備禦兮。命咎繇使聽直。竭忠誠而事君兮。反離群而贅肬。忘儇媚以背眾兮。待明君其知之。言與行其可跡兮。情與貌其不變。故相臣莫若君兮。所以證之不遠。吾誼先君而後身兮。羌眾人之所仇也。專惟君而無他兮。又眾兆之所讎也。壹心而不豫兮。羌無可保也。疾親君而無他兮。有招禍之道也。思君其莫我忠兮。忽忘身之賤貧。事君而不貳兮。迷不知寵之門。患何罪以遇罰兮。亦非餘之所志也。行不群以巔越兮。又眾兆之所咍也。紛逢尤以離謗兮。謇不可釋也。情沉抑而不達兮。又蔽而莫之白也。心郁邑餘侘傺兮。又莫察餘之中情。固煩言不可結而詒兮。願陳志而無路。退靜默而莫餘知兮。進號呼又莫吾聞。申侘傺之煩惑兮。中悶瞀之忳忳。昔餘夢登天兮。魂中道而無杭。吾使厲神占之兮。曰有志極而無旁。終危獨以離異兮。曰君可思而不可恃。故眾口其鑠金兮。初若是而逢殆。懲於羹者而吹齏兮。何不變此志也。欲釋階而登天兮。猶有曩之態也。眾駭遽以離心兮。又何以為此伴也。同極而異路兮。又何以為此援也。晉申生之孝子兮。父信讒而不好。行婞直而不豫兮。鯀功用而不就。吾聞作忠以造怨兮。忽謂之過言。九折臂而成醫兮。吾至今而知其信然。矰弋機而在上兮。罻羅張而在下。設張辟以娛君兮。願側身而無所。欲儃徊以幹傺兮。恐重患而離尤。欲高飛而遠集兮。君罔謂汝何之。欲橫奔而失路兮。蓋志堅而不忍。背膺牉以交痛兮。心鬱結而紆軫。擣木蘭以矯蕙兮。糳申椒以為糧。播江離與滋菊兮。願春日以為糗芳。恐情質之不信兮。故重著以自明。矯茲媚以私處兮。願曾思而遠身。涉江餘幼好此奇服兮。年既老而不衰。帶長鋏之陸離兮。冠切雲之崔嵬。被明月兮佩寶璐。世混濁而莫餘知兮。吾方高馳而不顧。駕青虯兮驂白螭。吾與重華遊兮瑤之圃。登昆侖兮食玉英。與天地兮同壽。與日月兮同光。哀南夷之莫吾知兮。旦余濟乎江湘。乘鄂渚而反顧兮。欸秋冬之緒風。步余馬兮山皋。邸余車兮方林。乘舲船餘上沅兮。齊吳榜以擊汰。船容與而不進兮。淹回水而疑滯。朝發枉渚兮。夕宿辰陽。苟餘心其端直兮。雖僻遠之何傷。入漵浦餘儃徊兮。迷不知吾所如。深林杳以冥冥兮。猿狖之所居。山峻高以蔽日兮。下幽晦以多雨。霰雪紛其無垠兮。雲霏霏而承宇。哀吾生之無樂兮。幽獨處乎山中。吾不能變心而從俗兮。固將愁苦而終窮。接輿髡首兮。桑扈臝行。忠不必用兮。賢不必以。伍子逢殃兮。比干菹醢。與前世而皆然兮。吾又何怨乎今之人。余將董道而不豫兮。固將重昏而終身。亂曰。鸞鳥鳳皇。日以遠兮。燕雀烏鵲。巢堂壇兮。露申辛夷。死林薄兮。腥臊並禦。芳不得薄兮。陰陽易位。時不當兮。懷信佗傺。忽乎吾將行兮。哀郢皇天之不純命兮。何百姓之震愆。民離散而相失兮。方仲春而東遷。去故鄉而就遠兮。遵江夏以流亡。出國門而軫懷兮。甲之鼂吾以行。發郢都而去閭兮。怊荒忽其焉極。楫齊揚以容與兮。哀見君而不再得。望長楸而太息兮。涕淫淫其若霰。過夏首而西浮兮。顧龍門而不見。心嬋媛而傷懷兮。眇不知其所蹠。順風波以從流兮。焉洋洋而為客。淩陽侯之汜濫兮。忽翱翔之焉薄。心絓結而不解兮。思蹇產而不釋。將運舟而下浮兮。上洞庭而下江。去終古之所居兮。今逍遙而來東。羌靈魂之欲歸兮。何須臾而忘反。背夏浦而西思兮。哀故都之日遠。登大墳以遠望兮。聊以舒吾憂心。哀州土之平樂兮。悲江介之遺風。當陵陽之焉至兮。淼南渡之焉如。曾不知夏之為丘兮。孰兩東門之可蕪。心不怡之長久兮。憂與愁其相接。惟郢路之遼遠兮。江與夏之不可涉。忽若不信兮。至今九年而不復。慘鬱鬱而不通兮。蹇侘傺而含慼。外承歡之汋約兮。諶荏弱而難持。忠湛湛而願進兮。妒被離而鄣之。堯舜之抗行兮。瞭杳杳而薄天。眾讒人之嫉妒兮。被以不慈之偽名。憎慍惀之修美兮。好夫人之慷慨。眾踥蹀而日進兮。美超遠而逾邁。亂曰。曼餘目以流觀兮。冀一反之何時。鳥飛反故鄉兮。狐死必首丘。信非吾罪而棄逐兮。何日夜而忘之。抽思心鬱鬱之憂思兮。獨永歎乎增傷。思蹇產之不釋兮。曼遭夜之方長。悲秋風之動容兮。何回極之浮浮。數惟蓀之多怒兮。傷餘心之憂憂。願搖起而橫奔兮。覽民尤以自鎮。結微情以陳詞兮。矯以遺夫美人。昔君與我誠言兮。曰黃昏以為期。羌中道而回畔兮。反既有此他志。憍吾以其美好兮。覽余以其修姱。與餘言而不信兮。蓋為餘而造怒。願承閒而自察兮。心震悼而不敢。悲夷猶而冀進兮。心怛傷之憺憺。茲曆情以陳辭兮。蓀詳聾而不聞。固切人之不媚兮。眾果以我為患。初吾所陳之耿著兮。豈至今其庸亡。何獨樂斯之謇謇兮。願蓀美之可光。望三王以為像兮。指彭鹹以為儀。夫何極而不至兮。故遠聞而難虧。善不由外來兮。名不可以虛作。孰無施而有報兮。孰不實而有獲。少歌曰。與美人抽思兮。並日夜而無正。憍吾以其美好兮。敖朕辭而不聽。倡曰。有鳥自南兮。來集漢北。好姱佳麗兮。牉獨處此異域。惸煢獨而不群兮。又無良媒在其側。道卓遠而日忘兮。願自申而不得。望北山而流涕兮。臨流水而太息。望孟夏之短夜兮。何晦明之若歲。惟郢路之遼遠兮。魂一夕而九逝。曾不知路之曲直兮。南指月與列星。願徑逝而未得兮。魂識路之營營。何靈魂之信直兮。人之心不與吾心同。理弱而媒不通兮。尚不知余之從容。亂曰。長瀨湍流。溯江潭兮。狂顧南行。聊以娛心兮。軫石崴嵬。蹇吾願兮。超回志度。行隱進兮。低徊夷猶。宿北姑兮。煩冤瞀容。實沛徂兮。愁歎苦神。靈遙思兮。路遠處幽。又無行媒兮。道思作頌。聊以自救兮。憂心不遂。斯言誰告兮。懷沙滔滔孟夏兮。草木莽莽。傷懷永哀兮。汩徂南土。眴兮杳杳。孔靜幽默。鬱結紆軫兮。離慜而長鞠。撫情效志兮。冤屈而自抑。刓方以為圜兮。常度未替。易初本迪兮。君子所鄙。章畫志墨兮。前圖未改。內厚質正兮。大人所盛。巧倕不斲兮。孰察其撥正。玄文處幽兮。矇瞍謂之不章。離婁微睇兮。瞽以為無明。變白以為黑兮。倒上以為下。鳳皇在笯兮。雞鶩翔舞。同糅玉石兮。一概而相量。夫惟黨人之鄙固兮。羌不知余之所臧。任重載盛兮。陷滯而不濟。懷瑾握瑜兮。窮不知所示。邑犬之群吠兮。吠所怪也。非俊疑傑兮。固庸態也。文質疏內兮。眾不知餘之異采。材樸委積兮。莫知餘之所有。重仁襲義兮。謹厚以為豐。重華不可遌兮。孰知余之從容。古固有不並兮。豈知其何故也。湯禹久遠兮。邈而不可慕也。懲違改忿兮。抑心而自強。離慜而不遷兮。願志之有像。進路北次兮。日昧昧其將暮。舒憂娛哀兮。限之以大故。亂曰。浩浩沅湘。分流汩兮。修路幽蔽。道遠忽兮。懷質抱情。獨無匹兮。伯樂既沒。驥焉程兮。民生稟命。各有所錯兮。定心廣志。余何所畏懼兮。曾傷爰哀。永歎喟兮。世渾濁莫吾知。人心不可謂兮。知死不可讓。願勿愛兮。明告君子。吾將以為類兮。思美人思美人兮。攬涕而竚眙。媒絕路阻兮。言不可結而詒。蹇蹇之煩冤兮。陷滯而不發。申旦以舒中情兮。志沉菀而莫達。願寄言於浮雲兮。遇豐隆而不將。因歸鳥而致辭兮。羌迅高而難當。高辛之靈盛兮。遭玄鳥而致詒。欲變節以從俗兮。媿易初而屈志。獨歷年而離湣兮。羌憑心猶未化。甯隱閔而壽考兮。何變易之可為。知前轍之不遂兮。未改此度。車既覆而馬顛兮。蹇獨懷此異路。勒騏驥而更駕兮。造父為我操之。遷逡次而勿驅兮。聊假日以須是時。指嶓塚之西隈兮。與纁黃以為期。開春發歲兮。白日出之悠悠。吾將蕩志而愉樂兮。遵江夏以娛憂。攬大薄之芳茝兮。搴長洲之宿莽。惜吾不及古人兮。吾誰與玩此芳草。解萹薄與雜菜兮。備以為交佩。佩繽紛以繚轉兮。遂萎絕而離異。吾且儃徊以娛憂兮。觀南人之變態。竊快在中心兮。揚厥憑而不竢。芳與澤其雜糅兮。羌芳華自中出。紛鬱鬱其遠蒸兮。滿內而外揚。情與質信可保兮。羌居蔽而聞章。令薜荔以為理兮。憚舉趾而緣木。因芙蓉而為媒兮。憚褰裳而濡足。登高吾不說兮。入下吾不能。固朕形之不服兮。然容與而狐疑。廣遂前畫兮。未改此度也。命則處幽吾將罷兮。願及白日之未暮也。獨煢煢而南行兮。思彭鹹之故也。惜往日惜往日之曾信兮。受命詔以昭時。奉先功以照下兮。明法度之嫌疑。國富強而法立兮。屬貞臣而日竢。秘密事之載心兮。雖過失猶弗治。心純龐而不泄兮。遭讒人而嫉之。君含怒而待臣兮。不清澈其然否。蔽晦君之聰明兮。虛惑誤又以欺。弗參驗以考實兮。遠遷臣而弗思。信讒諛之渾濁兮。盛氣志而過之。何貞臣之無罪兮。被離謗而見尤。慚光景之誠信兮。身幽隱而備之。臨沅湘之玄淵兮。遂自忍而沉流。卒沒身而絕名兮。惜壅君之不昭。君無度而弗察兮。使芳草為藪幽。焉舒情而抽信兮。恬死亡而不聊。獨障壅而弊隱兮。使貞臣為無由。聞百里之為虜兮。伊尹烹於庖廚。呂望屠於朝歌兮。甯戚歌而飯牛。不逢湯武與桓繆兮。世孰雲而知之。吳信讒而弗味兮。子胥死而後憂。介子忠而立枯兮。文君寤而追求。封介山而為之禁兮。報大德之優遊。思久故之親身兮。因縞素而哭之。或忠信而死節兮。或訑謾而不疑。弗省察而按實兮。聽讒人之虛辭。芳與澤其雜糅兮。孰申旦而別之。何芳草之早殀兮。微霜降而下戒。諒聰不明而蔽壅兮。使讒諛而日得。自前世之嫉賢兮。謂蕙若其不可佩。妒佳冶之芬芳兮。嫫母姣而自好。雖有西施之美容兮。讒妒入以自代。願陳情以白行兮。得罪過之不意。情冤見之日明兮。如列宿之錯置。乘騏驥而馳騁兮。無轡銜而自載。乘泛泭以下流兮。無舟楫而自備。背法度而心治兮。辟與此其無異。寧溘死而流亡兮。恐禍殃之有再。不畢辭而赴淵兮。惜壅君之不識。橘頌後皇嘉樹。橘徠服兮。受命不遷。生南國兮。深固難徙。更壹志兮。綠葉素榮。紛其可喜兮。曾枝剡棘。圓果摶兮。青黃雜糅。文章爛兮。精色內白。類任道兮。紛緼宜修。姱而不醜兮。嗟爾幼志。有以異兮。獨立不遷。豈不可喜兮。深固難徙。廓其無求兮。蘇世獨立。橫而不流兮。閉心自慎。終不失過兮。秉德無私。參天地兮。願歲並謝。與長友兮。淑離不淫。梗其有理兮。年歲雖少。可師長兮。行比伯夷。置以為像兮。悲回風悲回風之搖蕙兮。心冤結而內傷。物有微而隕性兮。聲有隱而先倡。夫何彭鹹之造思兮。暨志介而不忘。萬變其情豈可蓋兮。孰虛偽之可長。鳥獸鳴以號群兮。草苴比而不芳。魚葺鱗以自別兮。蛟龍隱其文章。故荼薺不同畝兮。蘭茝幽而獨芳。惟佳人之永都兮。更統世以自貺。眇遠志之所及兮。憐浮雲之相羊。介眇志之所惑兮。竊賦詩之所明。惟佳人之獨懷兮。折若椒以自處。曾歔欷之嗟嗟兮。獨隱伏而思慮。涕泣交而淒淒兮。思不眠以至曙。終長夜之曼曼兮。掩此哀而不去。寤從容以周流兮。聊逍遙以自恃。傷太息之湣憐兮。氣於邑而不可止。糺思心以為纕兮。編愁苦以為膺。折若木以弊光兮。隨飄風之所仍。存彷佛而不見兮。心踴躍其若湯。撫珮衽以案志兮。超惘惘而遂行。歲曶曶其若頹兮。時亦冉冉而將至。薠蘅槁而節離兮。芳以歇而不比。憐思心之不可懲兮。證此言之不可聊。寧溘死而流亡兮。不忍此心之常愁。孤子吟而抆淚兮。放子出而不還。孰能思而不隱兮。照彭咸之所聞。登石巒以遠望兮。路眇眇之默默。入景響之無應兮。聞省想而不可得。愁鬱鬱之無快兮。居戚戚而不可解。心鞿羈而不開兮。氣繚轉而自締。穆眇眇之無垠兮。莽芒芒之無儀。聲有隱而相感兮。物有純而不可為。邈漫漫之不可量兮。縹綿綿之不可紆。愁悄悄之常悲兮。翩冥冥之不可娛。淩大波而流風兮。讬彭咸之所居。上高岩之峭岸兮。處雌蜺之標顛。據青冥而攄虹兮。遂儵忽而捫天。吸湛露之浮源兮。漱凝霜之雰雰。依風穴以自息兮。忽傾寤以嬋媛。馮昆侖以澂霧兮。隱渂山以清江。憚湧湍之礚礚兮。聽波聲之洶洶。紛容容之無經兮。罔芒芒之無紀。軋洋洋之無從兮。馳委移之焉止。漂翻翻其上下兮。翼遙遙其左右。氾潏潏其前後兮。伴張馳之信期。觀炎氣之相仍兮。窺煙液之所積。悲霜雪之俱下兮。聽潮水之相擊。借光景以往來兮。施黃棘之枉策。求介子之所存兮。見伯夷之放跡。心調度而弗去兮。刻著志之無適。曰吾怨往昔之所冀兮。悼來者之悐悐。浮江淮而入海兮。從子胥而自適。望大河之洲渚兮。悲申徒之抗跡。驟諫君而不聽兮。重任石之何益。心絓結而不解兮。思蹇產而不釋。,九章,屈原,楚辭,先秦
8,朕幼清以廉潔兮。身服義而未沫。主此盛德兮。牽於俗而蕪穢。上無所考此盛德兮。長離殃而愁苦。帝告巫陽曰。有人在下。我欲輔之。魂魄離散。汝筮予之。巫陽對曰。掌夢。上帝其難從。若必筮予之。恐後之謝。不能複用。巫陽焉乃下招曰。魂兮歸來。去君之恒幹。何為四方些。舍君之樂處。而離彼不祥些。魂兮歸來。東方不可以讬些。長人千仞。惟魂是索些。十日代出。流金鑠石些。彼皆習之。魂往必釋些。歸來兮。不可以讬些。魂兮歸來。南方不可以止些。雕題黑齒。得人肉以祀。以其骨為醢些。蝮蛇蓁蓁。封狐千里些。雄虺九首。往來倏忽。吞人以益其心些。歸來兮。不可久淫些。魂兮歸來。西方之害。流沙千里些。旋入雷淵。爢散而不可止些。幸而得脫。其外曠宇些。赤蟻若象。玄蜂若壺些。五穀不生。叢菅是食些。其土爛人。求水無所得些。彷徉無所倚。廣大無所極些。歸來兮。恐自遺賊些。魂兮歸來。北方不可以止些。增冰峨峨。飛雪千里些。歸來兮。不可以久些。魂兮歸來。君無上天些。虎豹九關。啄害下人些。一夫九首。拔木九千些。豺狼從目。往來侁侁些。懸人以嬉。投之深淵些。致命於帝。然後得瞑些。歸來。往恐危身些。魂兮歸來。君無下此幽都些。土伯九約。其角觺觺些。敦脄血拇。逐人伂駓駓些。參目虎首。其身若牛些。此皆甘人。歸來。恐自遺災些。魂兮歸來。入修門些。工祝招君。背行先些。秦篝齊縷。鄭綿絡些。招具該備。永嘯呼些。魂兮歸來。反故居些。天地四方。多賊奸些。像設君室。靜閑安些。高堂邃宇。檻層軒些。層台累榭。臨高山些。網戶朱綴。刻方連些。冬有穾廈。夏室寒些。川穀徑複。流潺湲些。光風轉蕙。氾崇蘭些。經堂入奧。朱塵筵些。砥室翠翹。掛曲瓊些。翡翠珠被。爛齊光些。蒻阿拂壁。羅幬張些。纂組綺縞。結琦璜些。室中之觀。多珍怪些。蘭膏明燭。華容備些。二八侍宿。射遞代些。九侯淑女。多迅眾些。盛鬋不同制。實滿宮些。容態好比。順彌代些。弱顏固植。謇其有意些。姱容修態。絚洞房些。蛾眉曼睩。目騰光些。靡顏膩理。遺視矊些。離榭修幕。侍君之閑些。悲帷翠帳。飾高堂些。紅壁沙版。玄玉梁些。仰觀刻桷。畫龍蛇些。坐堂伏檻。臨曲池些。芙蓉始發。雜芰荷些。紫莖屏風。文緣波些。文異豹飾。侍陂陁些。軒輬既低。步騎羅些。蘭薄戶樹。瓊木籬些。魂兮歸來。何遠為些。室家遂宗。食多方些。稻粢穱麥。挐黃梁些。大苦醎酸。辛甘行些。肥牛之腱。臑若芳些。和酸若苦。陳吳羹些。胹鱉炮羔。有柘漿些。鵠酸臇鳧。煎鴻鶬些。露雞臛蠵。厲而不爽些。粔籹蜜餌。有餦餭些。瑤漿蜜勺。實羽觴些。挫糟凍飲。酎清涼些。華酌既陳。有瓊漿些。歸來反故室。敬而無妨些。肴羞未通。女樂羅些。敶鐘按鼓。造新歌些。涉江采菱。發揚荷些。美人既醉。朱顏酡些。嬉光眇視。目曾波些。被文服纖。麗而不奇些。長髮曼鬋。豔陸離些。二八齊容。起鄭舞些。衽若交竿。撫案下些。竽瑟狂會。搷鳴鼓些。宮庭震驚。發<激楚>些。吳歈蔡謳。奏大呂些。士女雜坐。亂而不分些。放敶組纓。班其相紛些。鄭衛妖玩。來雜陳些。激楚之結。獨秀先些。菎蔽象棋。有六簙些。分曹並進。遒相迫些。成梟而牟。呼五白些。晉制犀比。費白日些。鏗鐘搖簴。揳梓瑟些。娛酒不廢。沈日夜些。蘭膏明燭。華燈錯些。結撰至思。蘭芳假些。人有所極。同心賦些。酎飲盡歡。樂先故些。魂兮歸來。反故居些。亂曰。獻歲發春兮。汨吾南征。菉蘋齊葉兮。白芷生。路貫廬江兮。左長薄。倚沼畦瀛兮。遙望博。青驪結駟兮。齊千乘。懸火延起兮。玄顏烝。步及驟處兮。誘騁先。抑騖若通兮。引車右還。與王趨夢兮。課後先。君王親發兮。憚青兕。朱明承夜兮。時不可以淹。皋蘭被徑兮。斯路漸。湛湛江水兮。上有楓。目極千里兮。傷春心。魂兮歸來。哀江南。,招魂,屈原,楚辭,先秦
9,青春受謝。白日昭只。春氣奮發。萬物遽只。冥淩浹行。魂無逃只。魂魄歸來。無遠遙只。魂乎歸來。無東無西。無南無北只。東有大海。溺水浟浟只。螭龍並流。上下悠悠只。霧雨淫淫。白皓膠只。魂乎無東。湯穀寂寥只。魂乎無南。南有炎火千里。蝮蛇蜒只。山林險隘。虎豹蜿只。鰅鱅短狐。王虺騫只。魂乎無南。蜮傷躬只。魂乎無西。西方流沙。漭洋洋只。豕首縱目。被發鬤只。長爪踞牙。誒笑狂只。魂乎無西。多害傷只。魂乎無北。北有寒山。趠龍赩只。代水不可涉。深不可測只。天白顥顥。寒凝凝只。魂乎無往。盈北極只。魂魄歸來。閑以靜只。自恣荊楚。安以定只。逞志究欲。心意安只。窮身永樂。年壽延只。魂乎歸來。樂不可言只。五穀六仞。設菰梁只。鼎臑盈望。和致芳只。內鶬鴿鵠。味豺羹只。魂乎歸來。恣所嘗只。鮮蠵甘雞。和楚酪只。醢豚苦狗。膾苴蒪只。吳酸蒿蔞。不沾薄只。魂兮歸來。恣所擇只。炙鴰烝鳧。煔鶉敶只。煎鰿膗雀。遽爽存只。魂乎歸來。麗以先只。四酎並孰。不澀嗌只。清馨凍飲。不歠役只。吳醴白蘖。和楚瀝只。魂乎歸來。不遽惕只。代秦鄭衛。鳴竽張只。伏戲駕辯。楚勞商只。謳和揚阿。趙蕭倡只。魂乎歸來。定空桑只。二八接舞。投詩賦只。叩鐘調磬。娛人亂只。四上競氣。極聲變只。魂乎歸來。聽歌譔只。朱唇皓齒。嫭以姱只。比德好閑。習以都只。豐肉微骨。調以娛只。魂乎歸來。安以舒只。嫮目宜笑。娥眉曼只。容則秀雅。稚朱顏只。魂乎歸來。靜以安只。姱修滂浩。麗以佳只。曾頰倚耳。曲眉規只。滂心綽態。姣麗施只。小腰秀頸。若鮮卑只。魂乎歸來。思怨移只。易中利心。以動作只。粉白黛黑。施芳澤只。長袂拂面。善留客只。魂乎歸來。以娛昔只。青色直眉。美目媔只。靨輔奇牙。宜笑嘕只。豐肉微骨。體便娟只。魂乎歸來。恣所便只。夏屋廣大。沙堂秀只。南房小壇。觀絕霤只。曲屋步壛。宜擾畜只。騰駕步遊。獵春囿只。瓊轂錯衡。英華假只。茝蘭桂樹。郁彌路只。魂乎歸來。恣志慮只。孔雀盈園。畜鸞皇只。鵾鴻群晨。雜鶖鶬只。鴻鵠代遊。曼驌驦只。魂乎歸來。鳳凰翔只。曼澤怡面。血氣盛只。永宜厥身。保壽命只。室家盈廷。爵祿盛只。魂乎歸來。居室定只。接徑千里。出若雲只。三圭重侯。聽類神只。察篤夭隱。孤寡存只。魂兮歸來。正始昆只。田邑千畛。人阜昌只。美冒眾流。德澤章只。先威後文。善美明只。魂乎歸來。賞罰當只。名聲若日。照四海只。德譽配天。萬民理只。北至幽陵。南交阯只。西薄羊腸。東窮海只。魂乎歸來。尚賢士只。發政獻行。禁苛暴只。舉傑壓陛。誅譏罷只。直贏在位。近禹麾只。豪傑執政。流澤施只。魂乎來歸。國家為只。雄雄赫赫。天德明只。三公穆穆。登降堂只。諸侯畢極。立九卿只。昭質既設。大侯張只。執弓挾矢。揖辭讓只。魂乎來歸。尚三王只。,大招,屈原,楚辭,先秦
10,惜餘年老而日衰兮。歲忽忽而不反。登蒼天而高舉兮。曆眾山而日遠。觀江河之紆曲兮。離四海之霑濡。攀北極而一息兮。吸沆瀣以充虛。飛朱鳥使先驅兮。駕太一之象輿。蒼龍蚴虯于左驂兮。白虎騁而為右騑。建日月以為蓋兮。載玉女于後車。馳騖於杳冥之中兮。休息虖昆侖之墟。樂窮極而不厭兮。願從容虖神明。涉丹水而馳騁兮。右大夏之遺風。黃鵠之一舉兮。知山川之紆曲。再舉兮。睹天地之圜方。臨中國之眾人兮。讬回飆乎尚羊。乃至少原之野兮。赤松、王喬皆在旁。二子擁瑟而調均兮。餘因稱乎清商。澹然而自樂兮。吸眾氣而翱翔。念我長生而久仙兮。不如反餘之故鄉。黃鵠後時而寄處兮。鴟梟群而制之。神龍失水而陸居兮。為螻蟻之所裁。夫黃鵠神龍猶如此兮。況賢者之逢亂世哉。壽冉冉而日衰兮。固儃回而不息。俗流從而不止兮。眾枉聚而矯直。或偷合而苟進兮。或隱居而深藏。苦稱量之不審兮。同權概而就衡。或推迻而苟容兮。或直言之諤謣。傷誠是之不察兮。並紉茅絲以為索。方世俗之幽昏兮。眩白黑之美惡。放山淵之龜玉兮。相與貴夫礫石。梅伯數諫而至醢兮。來革順志而用國。悲仁人之盡節兮。反為小人之所賊。比干忠諫而剖心兮。箕子被發而佯狂。水背流而源竭兮。木去根而不長。非重軀以慮難兮。惜傷身之無功。已矣哉。獨不見夫鸞鳳之高翔兮。乃集大皇之野。循四極而回周兮。見盛德而後下。彼聖人之神德兮。遠濁世而自藏。使麒麟可得羈而係兮。又何以異虖犬羊。,惜誓,賈誼,楚辭,兩漢
11,哀時命之不及古人兮。夫何予生之不遘時。往者不可扳援兮。徠者不可與期。志憾恨而不逞兮。杼中情而屬詩。夜炯炯而不寐兮。懷隱憂而曆茲。心鬱鬱而無告兮。眾孰可與深謀。欿愁悴而委惰兮。老冉冉而逮之。居處愁以隱約兮。志沉抑而不揚。道壅塞而不通兮。江河廣而無梁。願至昆侖之懸圃兮。采鍾山之玉英。攬瑤木之橝枝兮。望閬風之板桐。弱水汩其為難兮。路中斷而不通。勢不能淩波以徑度兮。又無羽翼而高翔。然隱憫而不達兮。獨徙倚而彷徉。悵惝罔以永思兮。心紆軫而增傷。倚躊躇以淹留兮。日饑饉而絕糧。廓抱景而獨倚兮。超永思乎故鄉。廓落寂而無友兮。誰可與玩此遺芳。白日晼晼其將入兮。哀余壽之弗將。車既弊而馬罷兮。蹇邅徊而不能行。身既不容於濁世兮。不知進退之宜當。冠崔嵬而切雲兮。劍淋離而從橫。衣攝葉以儲與兮。左袪掛于榑桑。右衽拂於不周兮。六合不足以肆行。上同鑿枘於伏戲兮。下合矩矱于虞唐。原尊節而式高兮。志猶卑夫禹湯。雖知困其不改操兮。終不以邪枉害方。世並舉而好朋兮。壹鬥斛而相量。眾比周以肩迫兮。賢者遠而隱藏。為鳳皇作鶉籠兮。雖翕翅其不容。靈皇其不寤知兮。焉陳詞而效忠。俗嫉妒而蔽賢兮。孰知余之從容。願舒志而抽馮兮。庸詎知其吉凶。璋珪雜於甑窐兮。隴廉與孟娵同宮。舉世以為恆俗兮。固將愁苦而終窮。幽獨轉而不寐兮。惟煩懣而盈匈。魂眇眇而馳騁兮。心煩冤之忡忡。志欿憾而不憺兮。路幽昧而甚難。塊獨守此曲隅兮。然欿切而永歎。愁修夜而宛轉兮。氣涫沸其若波。握剞劂而不用兮。操規矩而無所施。騁騏驥於中庭兮。焉能極夫遠道。置援狖於欞檻兮。夫何以責其捷巧。駟跛鱉而上山兮。吾固知其不能陞。釋管晏而任臧獲兮。何權衡之能稱。箟簬雜於黀蒸兮。機蓬矢以射革。負簷荷以丈尺兮。欲伸要而不可得。外迫脅於機臂兮。上牽聯於矰隿。肩傾側而不容兮。固陿腹而不得息。務光自投於深淵兮。不獲世之塵垢。孰魁摧之可久兮。願退身而窮處。鑿山楹而為室兮。下被衣于水渚。霧露濛濛其晨降兮。雲依斐而承宇。虹霓紛其朝霞兮。夕淫淫而淋雨。怊茫茫而無歸兮。悵遠望此曠野。下垂釣于溪穀兮。上要求於仙者。與赤松而結友兮。比王僑而為耦。使梟楊先導兮。白虎為之前後。浮雲霧而入冥兮。騎白鹿而容與。魂眐眐以寄獨兮。汨徂往而不歸。處卓卓而日遠兮。志浩蕩而傷懷。鸞鳳翔於蒼雲兮。故矰繳而不能加。蛟龍潛於旋淵兮。身不掛于罔羅。知貪餌而近死兮。不如下游乎清波。寧幽隱以遠禍兮。孰侵辱之可為。子胥死而成義兮。屈原沉于汨羅。雖體解其不變兮。豈忠信之可化。志怦怦而內直兮。履繩墨而不頗。執權衡而無私兮。稱輕重而不差。摡塵垢之枉攘兮。除穢累而反真。形體白而質素兮。中皎潔而淑清。時猒飫而不用兮。且隱伏而遠身。聊竄端而匿跡兮。嗼寂默而無聲。獨便悁而煩毒兮。焉發憤而筊抒。時曖曖其將罷兮。遂悶歎而無名。伯夷死于首陽兮。卒夭隱而不榮。太公不遇文王兮。身至死而不得逞。懷瑤象而佩瓊兮。願陳列而無正。生天墜之若過兮。忽爛漫而無成。邪氣襲餘之形體兮。疾憯怛而萌生。原壹見陽春之白日兮。恐不終乎永年。,哀時命,莊忌,楚辭,先秦
12,桂樹叢生兮山之幽。偃蹇連蜷兮枝相繚。山氣巄嵷兮石嵯峨。溪穀嶄岩兮水曾波。猿狖群嘯兮虎豹嗥。攀援桂枝兮聊淹留。王孫游兮不歸。春草生兮萋萋。歲暮兮不自聊。蟪蛄鳴兮啾啾。坱兮軋。山曲岪。心淹留兮恫慌忽。罔兮沕。憭兮栗。虎豹穴。叢薄深林兮。人上栗。嶔岑碕礒兮。碅磳磈硊。樹輪相糾兮。林木茷骫。青莎雜樹兮。薠草靃靡。白鹿麏麚兮。或騰或倚。狀貌崟崟兮峨峨。淒淒兮漇漇。獼猴兮熊羆。慕類兮以悲。攀援桂枝兮聊淹留。虎豹鬥兮熊羆咆。禽獸駭兮亡其曹。王孫兮歸來。山中兮不可以久留。,招隱士,淮南小山,楚辭,兩漢
13,初放平生于國兮。長於原野。言語訥譅兮。又無彊輔。淺智褊能兮。聞見又寡。數言便事兮。見怨門下。王不察其長利兮。卒見棄乎原野。伏念思過兮。無可改者。群眾成朋兮。上浸以惑。巧佞在前兮。賢者滅息。堯、舜聖已沒兮。孰為忠直。高山崔巍兮。水流湯湯。死日將至兮。與麋鹿同坑。塊兮鞠。當道宿。舉世皆然兮。餘將誰告。斥逐鴻鵠兮。近習鴟梟。斬伐橘柚兮。列樹苦桃。便娟之修竹兮。寄生乎江潭。上葳蕤而防露兮。下泠泠而來風。孰知其不合兮。若竹柏之異心。往者不可及兮。來者不可待。悠悠蒼天兮。莫我振理。竊怨君之不寤兮。吾獨死而後已。沉江惟往古之得失兮。覽私微之所傷。堯舜聖而慈仁兮。後世稱而弗忘。齊桓失於專任兮。夷吾忠而名彰。晉獻惑于孋姬兮。申生孝而被殃。偃王行其仁義兮。荊文寤而徐亡。紂暴虐以失位兮。周得佐乎呂望。修往古以行恩兮。封比干之丘壟。賢俊慕而自附兮。日浸淫而合同。明法令而修理兮。蘭芷幽而有芳。苦眾人之妒予兮。箕子寤而佯狂。不顧地以貪名兮。心怫鬱而內傷。聯蕙芷以為佩兮。過鮑肆而失香。正臣端其操行兮。反離謗而見攘。世俗更而變化兮。伯夷餓于首陽。獨廉潔而不容兮。叔齊久而逾明。浮雲陳而蔽晦兮。使日月乎無光。忠臣貞而欲諫兮。讒諛毀而在旁。秋草榮其將實兮。微霜下而夜降。商風肅而害生兮。百草育而不長。眾並諧以妒賢兮。孤聖特而易傷。懷計謀而不見用兮。岩穴處而隱藏。成功隳而不卒兮。子胥死而不葬。世從俗而變化兮。隨風靡而成行。信直退而毀敗兮。虛偽進而得當。追悔過之無及兮。豈盡忠而有功。廢制度而不用兮。務行私而去公。終不變而死節兮。惜年齒之未央。將方舟而下流兮。冀幸君之發矇。痛忠言之逆耳兮。恨申子之沉江。願悉心之所聞兮。遭值君之不聰。不開寤而難道兮。不別橫之與縱。聽奸臣之浮說兮。絕國家之久長。滅規矩而不用兮。背繩墨之正方。離憂患而乃寤兮。若縱火於秋蓬。業失之而不救兮。尚何論乎禍凶。彼離畔而朋黨兮。獨行之士其何望。日漸染而不自知兮。秋毫微哉而變容。眾輕積而折軸兮。原咎雜而累重。赴湘沅之流澌兮。恐逐波而複東。懷沙礫而自沉兮。不忍見君之蔽壅。怨世世沉淖而難論兮。俗岒峨而嵾嵯。清泠泠而殲滅兮。溷湛湛而日多。梟鴞既以成群兮。玄鶴弭翼而屏移。蓬艾親入禦於床笫兮。馬蘭踸踔而日加。棄捐藥芷與杜衡兮。餘柰世之不知芳何。何周道之平易兮。然蕪穢而險戲。高陽無故而委塵兮。唐虞點灼而毀議。誰使正其真是兮。雖有八師而不可為。皇天保其高兮。後土持其久。服清白以逍遙兮。偏與乎玄英異色。西施媞媞而不得見兮。嫫母勃屑而日侍。桂蠹不知所淹留兮。蓼蟲不知徙乎葵菜。處湣湣之濁世兮。今安所達乎吾志。意有所載而遠逝兮。固非眾人之所識。驥躊躇於弊輂兮。遇孫陽而得代。呂望窮困而不聊生兮。遭周文而舒志。甯戚飯牛而商歌兮。桓公聞而弗置。路室女之方桑兮。孔子過之以自侍。吾獨乖剌而無當兮。心悼怵而耄思。思比干之恲恲兮。哀子胥之慎事。悲楚人之和氏兮。獻寶玉以為石。遇厲武之不察兮。羌兩足以畢斮。小人之居勢兮。視忠正之何若。改前聖之法度兮。喜囁嚅而妄作。親讒諛而疏賢聖兮。訟謂閭娵為醜惡。愉近習而蔽遠兮。孰知察其黑白。卒不得效其心容兮。安眇眇而無所歸薄。專精爽以自明兮。晦冥冥而壅蔽。年既已過太半兮。然埳軻而留滯。欲高飛而遠集兮。恐離罔而滅敗。獨冤抑而無極兮。傷精神而壽夭。皇天既不純命兮。餘生終無所依。願自沉于江流兮。絕橫流而徑逝。甯為江海之泥塗兮。安能久見此濁世。怨思賢士窮而隱處兮。廉方正而不容。子胥諫而靡軀兮。比干忠而剖心。子推自割而飤君兮。德日忘而怨深。行明白而曰黑兮。荊棘聚而成林。江離棄於窮巷兮。蒺藜蔓乎東廂。賢者蔽而不見兮。讒諛進而相朋。梟鴞並進而俱鳴兮。鳳皇飛而高翔。原壹往而徑逝兮。道壅絕而不通。自悲居愁懃其誰告兮。獨永思而憂悲。內自省而不慚兮。操愈堅而不衰。隱三年而無決兮。歲忽忽其若頹。憐餘身不足以卒意兮。冀一見而複歸。哀人事之不幸兮。屬天命而委之咸池。身被疾而不閑兮。心沸熱其若湯。冰炭不可以相並兮。吾固知乎命之不長。哀獨苦死之無樂兮。惜予年之未央。悲不反余之所居兮。恨離予之故鄉。鳥獸驚而失群兮。猶高飛而哀鳴。狐死必首丘兮。夫人孰能不反其真情。故人疏而日忘兮。新人近而俞好。莫能行於杳冥兮。孰能施於無報。苦眾人之皆然兮。乘回風而遠遊。淩恆山其若陋兮。聊愉娛以忘憂。悲虛言之無實兮。苦眾口之鑠金。過故鄉而一顧兮。泣歔欷而霑衿。厭白玉以為面兮。懷琬琰以為心。邪氣入而感內兮。施玉色而外淫。何青雲之流瀾兮。微霜降之濛濛。徐風至而徘徊兮。疾風過之湯湯。聞南籓樂而欲往兮。至會稽而且止。見韓眾而宿之兮。問天道之所在。借浮雲以送予兮。載雌霓而為旌。駕青龍以馳騖兮。班衍衍之冥冥。忽容容其安之兮。超慌忽其焉如。苦眾人之難信兮。願離群而遠舉。登巒山而遠望兮。好桂樹之冬榮。觀天火之炎煬兮。聽大壑之波聲。引八維以自道兮。含沆瀣以長生。居不樂以時思兮。食草木之秋實。飲菌若之朝露兮。構桂木而為室。雜橘柚以為囿兮。列新夷與椒楨。鶤鶴孤而夜號兮。哀居者之誠貞。哀命哀時命之不合兮。傷楚國之多憂。內懷情之潔白兮。遭亂世而離尤。惡耿介之直行兮。世溷濁而不知。何君臣之相失兮。上沅湘而分離。測汨羅之湘水兮。知時固而不反。傷離散之交亂兮。遂側身而既遠。處玄舍之幽門兮。穴岩石而窟伏。從水蛟而為徙兮。與神龍乎休息。何山石之嶄岩兮。靈魂屈而偃蹇。含素水而蒙深兮。日眇眇而既遠。哀形體之離解兮。神罔兩而無舍。惟椒蘭之不反兮。魂迷惑而不知路。願無過之設行兮。雖滅沒之自樂。痛楚國之流亡兮。哀靈修之過到。固時俗之溷濁兮。志瞀迷而不知路。念私門之正匠兮。遙涉江而遠去。念女嬃之嬋媛兮。涕泣流乎於悒。我決死而不生兮。雖重追吾何及。戲疾瀨之素水兮。望高山之蹇產。哀高丘之赤岸兮。遂沒身而不反。謬諫怨靈修之浩蕩兮。夫何執操之不固。悲太山之為隍兮。孰江河之可涸。願承閑而效志兮。恐犯忌而幹諱。卒撫情以寂寞兮。然怊悵而自悲。玉與石其同匱兮。貫魚眼與珠璣。駑駿雜而不分兮。服罷牛而驂驥。年滔滔而自遠兮。壽冉冉而愈衰。心悇憛而煩冤兮。蹇超搖而無冀。固時俗之工巧兮。滅規矩而改錯。郤騏驥而不乘兮。策駑駘而取路。當世豈無騏驥兮。誠無王良之善馭。見執轡者非其人兮。故駒跳而遠去。不量鑿而正枘兮。恐矩矱之不同。不論世而高舉兮。恐操行之不調。弧弓弛而不張兮。孰雲知其所至。無傾危之患難兮。焉知賢士之所死。俗推佞而進富兮。節行張而不著。賢良蔽而不群兮。朋曹比而黨譽。邪說飾而多曲兮。正法弧而不公。直士隱而避匿兮。讒諛登乎明堂。棄彭鹹之娛樂兮。滅巧倕之繩墨。菎蕗雜於黀蒸兮。機蓬矢以射革。駕蹇驢而無策兮。又何路之能極。以直鍼而為釣兮。又何魚之能得。伯牙之絕弦兮。無鍾子期而聽之。和抱璞而泣血兮。安得良工而剖之。同音者相和兮。同類者相似。飛鳥號其群兮。鹿鳴求其友。故叩宮而宮應兮。彈角而角動。虎嘯而穀風至兮。龍舉而景雲往。音聲之相和兮。言物類之相感也。夫方圜之異形兮。勢不可以相錯。列子隱身而窮處兮。世莫可以寄讬。眾鳥皆有行列兮。鳳獨翔翔而無所薄。經濁世而不得志兮。願側身岩穴而自讬。欲闔口而無言兮。嘗被君之厚德。獨便悁而懷毒兮。愁鬱鬱之焉極。念三年之積思兮。願壹見而陳辭。不及君而騁說兮。世孰可為明之。身寢疾而日愁兮。情沉抑而不揚。眾人莫可與論道兮。悲精神之不通。亂曰。鸞皇孔鳳日以遠兮。畜鳧駕鵝。雞鶩滿堂壇兮。鼉黽游乎華池。要褭奔亡兮。騰駕橐駝。鉛刀進禦兮。遙棄太阿。拔搴玄芝兮。列樹芋荷。橘柚萎枯兮。苦李旖旎。甂甌登於明堂兮。周鼎潛潛乎深淵。自古而固然兮。吾又何怨乎今之人。,七諫,東方朔,楚辭,兩漢
14,匡機極運兮不中。來將屈兮困窮。餘深湣兮慘怛。願一列兮無從。乘日月兮上征。顧遊心兮鄗酆。彌覽兮九隅。彷徨兮蘭宮。芷閭兮藥房。奮搖兮眾芳。菌閣兮蕙樓。觀道兮從橫。寶金兮委積。美玉兮盈堂。桂水兮潺湲。揚流兮洋洋。蓍蔡兮踴躍。孔鶴兮回翔。撫檻兮遠望。念君兮不忘。怫郁兮莫陳。永懷兮內傷。通路天門兮墬戶。孰由兮賢者。無正兮溷廁。懷德兮何睹。假寐兮湣斯。誰可與兮寤語。痛鳳兮遠逝。畜鴳兮近處。鯨鱏兮幽潛。從蝦兮遊陼。乘虯兮登陽。載象兮上行。朝發兮蔥嶺。夕至兮明光。北飲兮飛泉。南采兮芝英。宣遊兮列宿。順極兮彷徉。紅采兮騂衣。翠縹兮為裳。舒佩兮綝纚。竦余劍兮幹將。騰蛇兮後從。飛駏兮步旁。微觀兮玄圃。覽察兮瑤光。啟匱兮探筴。悲命兮相當。紉蕙兮永辭。將離兮所思。浮雲兮容與。道余兮何之。遠望兮仟眠。聞雷兮闐闐。陰憂兮感餘。惆悵兮自憐。危俊林不容兮鳴蜩。余何留兮中州。陶嘉月兮總駕。搴玉英兮自修。結榮茝兮逶逝。將去烝兮遠遊。徑岱土兮魏闕。曆九曲兮牽牛。聊假日兮相佯。遺光燿兮周流。望太一兮淹息。紆餘轡兮自休。晞白日兮皎皎。彌遠路兮悠悠。顧列孛兮縹縹。觀幽雲兮陳浮。钜寶遷兮砏磤。雉鹹雊兮相求。泱莽莽兮究志。懼吾心兮懤懤。步余馬兮飛柱。覽可與兮匹儔。卒莫有兮纖介。永餘思兮怞怞。昭世世溷兮冥昏。違君兮歸真。乘龍兮偃蹇。高回翔兮上臻。襲英衣兮緹[糹習]。披華裳兮芳芬。登羊角兮扶輿。浮雲漠兮自娛。握神精兮雍容。與神人兮相胥。流星墜兮成雨。進瞵盼兮上丘墟。覽舊邦兮滃郁。余安能兮久居。志懷逝兮心懰栗。紆餘轡兮躊躇。聞素女兮微歌。聽王后兮吹竽。魂悽愴兮感哀。腸回回兮盤紆。撫餘佩兮繽紛。高太息兮自憐。使祝融兮先行。令昭明兮開門。馳六蛟兮上征。竦餘駕兮入冥。曆九州兮索合。誰可與兮終生。忽反顧兮西囿。睹軫丘兮崎傾。橫垂涕兮泫流。悲餘後兮失靈。尊嘉季春兮陽陽。列草兮成行。余悲兮蘭生。委積兮從橫。江離兮遺捐。辛夷兮擠臧。伊思兮往古。亦多兮遭殃。伍胥兮浮江。屈子兮沉湘。運餘兮念茲。心內兮懷傷。望淮兮沛沛。濱流兮則逝。榜舫兮下流。東注兮磕磕。蛟龍兮導引。文魚兮上瀨。抽蒲兮陳坐。援芙蕖兮為蓋。水躍兮餘旌。繼以兮微蔡。雲旗兮電騖。倏忽兮容裔。河伯兮開門。迎余兮歡欣。顧念兮舊都。懷恨兮艱難。竊哀兮浮萍。汎淫兮無根。蓄英秋風兮蕭蕭。舒芳兮振條。微霜兮眇眇。病殀兮鳴蜩。玄鳥兮辭歸。飛翔兮靈丘。望谿谷兮滃郁。熊羆兮呴嗥。唐虞兮不存。何故兮久留。臨淵兮汪洋。顧林兮忽荒。修餘兮袿衣。騎霓兮南上。乘雲兮回回。亹亹兮自強。將息兮蘭皋。失志兮悠悠。蒶蘊兮黴黧。思君兮無聊。身去兮意存。愴恨兮懷愁。思忠登九靈兮遊神。靜女歌兮微晨。悲皇丘兮積葛。眾體錯兮交紛。貞枝抑兮枯槁。枉車登兮慶雲。感余志兮慘栗。心愴愴兮自憐。駕玄螭兮北征。曏吾路兮蔥嶺。連五宿兮建旄。揚氛氣兮為旌。曆廣漠兮馳騖。覽中國兮冥冥。玄武步兮水母。與吾期兮南榮。登華蓋兮乘陽。聊逍遙兮播光。抽庫婁兮酌醴。援瓟瓜兮接糧。畢休息兮遠逝。發玉軔兮西行。惟時俗兮疾正。弗可久兮此方。寤辟摽兮永思。心怫鬱兮內傷。陶壅覽杳杳兮世惟。余惆悵兮何歸。傷時俗兮溷亂。將奮翼兮高飛。駕八龍兮連蜷。建虹旌兮威夷。觀中宇兮浩浩。紛翼翼兮上躋。浮溺水兮舒光。淹低佪兮京沶。屯余車兮索友。睹皇公兮問師。道莫貴兮歸真。羨餘術兮可夷。吾乃逝兮南娭。道幽路兮九疑。越炎火兮萬里。過萬首兮嶷嶷。濟江海兮蟬蛻。絕北梁兮永辭。浮雲鬱兮晝昏。霾土忽兮塺々。息陽城兮廣夏。衰色罔兮中怠。意曉陽兮燎寤。乃自診兮在茲。思堯舜兮襲興。幸咎繇兮獲謀。悲九州兮靡君。撫軾歎兮作詩。株昭悲哉於嗟兮。心內切磋。款冬而生兮。凋彼葉柯。瓦礫進寶兮。捐棄隨和。鉛刀厲禦兮。頓棄太阿。驥垂兩耳兮。中阪蹉跎。蹇驢服駕兮。無用日多。修潔處幽兮。貴寵沙劘。鳳皇不翔兮。鶉鴳飛揚。乘虹驂蜺兮。載雲變化。焦明開路兮。後屬青蛇。步驟桂林兮。超驤卷阿。丘陵翔儛兮。谿穀悲歌。神章靈篇兮。赴曲相和。餘私娛茲兮。孰哉複加。還顧世俗兮。壞敗罔羅。卷佩將逝兮。涕流滂沲。亂曰。皇門開兮照下土。株穢除兮蘭芷睹。四佞放兮後得禹。聖舜攝兮昭堯緒。孰能若兮原為輔。,九懷,王褒,楚辭,兩漢
15,逢尤悲兮愁。哀兮憂。天生我兮當闇時。被諑譖兮虛獲尤。心煩憒兮意無聊。嚴載駕兮出戲遊。周八極兮曆九州。求軒轅兮索重華。世既卓兮遠眇眇。握佩玖兮中路躇。羨咎繇兮建典謨。懿風後兮受瑞圖。湣餘命兮遭六極。委玉質兮於泥塗。遽傽遑兮驅林澤。步屏營兮行丘阿。車軏折兮馬虺頹。惷悵立兮涕滂沱。思丁文兮聖明哲。哀平差兮迷謬愚。呂傅舉兮殷周興。忌嚭專兮郢吳虛。仰長歎兮氣噎結。悒殟絕兮咶復蘇。虎兕爭兮於廷中。豺狼鬥兮我之隅。雲霧會兮日冥晦。飄風起兮揚塵埃。走鬯罔兮乍東西。欲竄伏兮其焉如。念靈閨兮隩重深。原竭節兮隔無由。望舊邦兮路逶隨。憂心悄兮志勤劬。魂煢煢兮不遑寐。目眽眽兮寤終朝。怨上令尹兮謷謷。群司兮譨譨。哀哉兮淈淈。上下兮同流。菽藟兮蔓衍。芳虈兮挫枯。硃紫兮雜亂。曾莫兮別諸。倚此兮岩穴。永思兮窈悠。嗟懷兮眩惑。用志兮不昭。將喪兮玉鬥。遺失兮鈕樞。我心兮煎熬。惟是兮用憂。進惡兮九旬。複顧兮彭務。擬斯兮二蹤。未知兮所投。謠吟兮中野。上察兮璿璣。大火兮西睨。攝提兮運低。雷霆兮硠磕。雹霰兮霏霏。奔電兮光晃。涼風兮愴悽。鳥獸兮驚駭。相從兮宿棲。鴛鴦兮噰噰。狐狸兮徾徾。哀吾兮介特。獨處兮罔依。螻蛄兮鳴東。蟊蠽兮號西。蛓緣兮我裳。蠋入兮我懷。蟲豸兮夾餘。惆悵兮自悲。佇立兮忉怛。心結縎兮折摧。疾世周徘徊兮漢渚。求水神兮靈女。嗟此國兮無良。媒女詘兮謰謱。鴳雀列兮譁讙。鴝鵒鳴兮聒餘。抱昭華兮寶璋。欲衒鬻兮莫取。言旋邁兮北徂。叫我友兮配耦。日陰曀兮未光。闃睄窕兮靡睹。紛載驅兮高馳。將諮詢兮皇羲。遵河皋兮周流。路變易兮時乖。濿滄海兮東遊。沐盥浴兮天池。訪太昊兮道要。雲靡貴兮仁義。志欣樂兮反征。就周文兮邠歧。秉玉英兮結誓。日欲暮兮心悲。惟天祿兮不再。背我信兮自違。逾隴堆兮渡漠。過桂車兮合黎。赴昆山兮馽騄。從邛遨兮棲遲。吮玉液兮止渴。齧芝華兮療饑。居嵺廓兮尠疇。遠梁昌兮幾迷。望江漢兮濩渃。心緊絭兮傷懷。時昢昢兮且旦。塵莫莫兮未晞。憂不暇兮寢食。吒增歎兮如雷。憫上哀世兮睩睩。諓諓兮嗌喔。眾多兮阿媚。骪靡兮成俗。貪枉兮黨比。貞良兮煢獨。鵠竄兮枳棘。鵜集兮帷幄。罽蕠兮青蔥。槁本兮萎落。睹斯兮偽惑。心為兮隔錯。逡巡兮圃藪。率彼兮畛陌。川穀兮淵淵。山阜兮峉峉。叢林兮崟崟。株榛兮岳嶽。霜雪兮漼溰。冰凍兮洛澤。東西兮南北。罔所兮歸薄。庇廕兮枯樹。匍匐兮岩石。蜷跼兮寒局數。獨處兮志不申。年齒盡兮命迫促。魁壘擠摧兮常困辱。含憂強老兮愁無樂。鬚髮苧悴兮顠鬢白。思靈澤兮一膏沐。懷蘭英兮把瓊若。待天明兮立躑躅。雲濛濛兮電鯈爍。孤雌驚兮鳴呴呴。思怫鬱兮肝切剝。忿悁悒兮孰訴告。遭厄悼屈子兮遭厄。沉王躬兮湘汨。何楚國兮難化。迄於今兮不易。士莫志兮羔裘。競佞諛兮讒鬩。指正義兮為曲。訿玉璧兮為石。殦雕游兮華屋。鵔鸃棲兮柴蔟。起奮迅兮奔走。違群小兮謑訽。載青雲兮上昇。適昭明兮所處。躡天衢兮長驅。踵九陽兮戲蕩。越雲漢兮南濟。秣余馬兮河鼓。雲霓紛兮晻翳。參辰回兮顛倒。逢流星兮問路。顧我指兮從左。俓娵觜兮直馳。禦者迷兮失軌。遂踢達兮邪造。與日月兮殊道。志閼絕兮安如。哀所求兮不耦。攀天階兮下視。見鄢郢兮舊宇。意逍遙兮欲歸。眾穢盛兮遝遝。思哽饐兮詰詘。涕流瀾兮如雨。悼亂嗟嗟兮悲夫。殽亂兮紛挐。茅絲兮同綜。冠屨兮共絇。督萬兮侍宴。周邵兮負芻。白龍兮見射。靈龜兮執拘。仲尼兮困厄。鄒衍兮幽囚。伊餘兮念茲。奔遁兮隱居。將升兮高山。上有兮猴猿。欲入兮深谷。下有兮虺蛇。左見兮鳴鵙。右睹兮呼梟。惶悸兮失氣。踴躍兮距跳。便旋兮中原。仰天兮增歎。菅蒯兮楙莽。雚葦兮仟眠。鹿蹊兮躖躖。貒貉兮蟫蟫。鸇鷂兮軒軒。鶉鵪兮甄甄。哀我兮寡獨。靡有兮齊倫。意欲兮沉吟。迫日兮黃昏。玄鶴兮高飛。曾逝兮青冥。鶬鶊兮喈喈。山鵲兮嚶嚶。鴻鸕兮振翅。歸雁兮於征。吾志兮覺悟。懷我兮聖京。垂屣兮將起。跓俟兮碩明。傷時惟昊天兮昭靈。陽氣發兮清明。風習習兮和暖。百草萌兮華榮。堇荼茂兮扶疏。蘅芷彫兮瑩嫇。湣貞良兮遇害。將夭折兮碎糜。時混混兮澆饡。哀當世兮莫知。覽往昔兮俊彥。亦詘辱兮系纍。管束縛兮桎梏。百貿易兮傳賣。遭桓繆兮識舉。才德用兮列施。且從容兮自慰。玩琴書兮遊戲。迫中國兮迮陿。吾欲之兮九夷。超五嶺兮嵯峨。觀浮石兮崔嵬。陟丹山兮炎野。屯余車兮黃支。就祝融兮稽疑。嘉己行兮無為。乃回朅兮北逝。遇神孈兮宴娭。欲靜居兮自娛。心愁慼兮不能。放餘轡兮策駟。忽飆騰兮浮雲。蹠飛杭兮越海。從安期兮蓬萊。緣天梯兮北上。登太一兮玉台。使素女兮鼓簧。乘戈和兮謳謠。聲噭誂兮清和。音晏衍兮要婬。咸欣欣兮酣樂。餘眷眷兮獨悲。顧章華兮太息。志戀戀兮依依。哀歲旻天兮清涼。玄氣兮高朗。北風兮潦洌。草木兮蒼唐。蛜蚗兮噍噍。蝍蛆兮穰穰。歲忽忽兮惟暮。余感時兮悽愴。傷俗兮泥濁。矇蔽兮不章。寶彼兮沙礫。捐此兮夜光。椒瑛兮湟汙。葈耳兮充房。攝衣兮緩帶。操我兮墨陽。昇車兮命僕。將馳兮四荒。下堂兮見蠆。出門兮觸螽。巷有兮蚰蜓。邑多兮螳螂。睹斯兮嫉賊。心為兮切傷。俛念兮子胥。仰憐兮比干。投劍兮脫冕。龍屈兮蜿蟤。潛藏兮山澤。匍匐兮叢攢。窺見兮溪澗。流水兮沄沄。黿鼉兮欣欣。鱣鯰兮延延。群行兮上下。駢羅兮列陳。自恨兮無友。特處兮煢煢。冬夜兮陶陶。雨雪兮冥冥。神光兮熲熲。鬼火兮熒熒。修德兮困控。愁不聊兮遑生。憂紆兮鬱鬱。惡所兮寫情。守志陟玉巒兮逍遙。覽高岡兮嶢嶢。桂樹列兮紛敷。吐紫華兮布條。實孔鸞兮所居。今其集兮惟鴞。烏鵲驚兮啞啞。餘顧盼兮怊怊。彼日月兮闇昧。障覆天兮祲氛。伊我後兮不聰。焉陳誠兮效忠。攄羽翮兮超俗。游陶遨兮養神。乘六蛟兮蜿蟬。遂馳騁兮升雲。揚彗光兮為旗。秉電策兮為鞭。朝晨發兮鄢郢。食時至兮增泉。繞曲阿兮北次。造我車兮南端。謁玄黃兮納贄。崇忠貞兮彌堅。曆九宮兮遍觀。睹秘藏兮寶珍。就傳說兮騎龍。與織女兮合婚。舉天罼兮掩邪。彀天弧兮射奸。隨真人兮翱翔。食元氣兮長存。望太微兮穆穆。睨三階兮炳分。相輔政兮成化。建烈業兮垂勳。目瞥瞥兮西沒。道遐回兮阻歎。志稸積兮未通。悵敞罔兮自憐。亂曰。天庭明兮雲霓藏。三光朗兮鏡萬方。斥蜥蜴兮進龜龍。策謀從兮翼機衡。配稷契兮恢唐功。嗟英俊兮未為雙。,九思,王逸,楚辭,兩漢
16,逢紛伊伯庸之末胄兮。諒皇直之屈原。雲余肇祖于高陽兮。惟楚懷之嬋連。原生受命於貞節兮。鴻永路有嘉名。齊名字於天地兮。並光明於列星。吸精粹而吐氛濁兮。橫邪世而不取容。行叩誠而不阿兮。遂見排而逢讒。後聽虛而黜實兮。不吾理而順情。腸憤悁而含怒兮。志遷蹇而左傾。心戃慌其不我與兮。躬速速其不吾親。辭靈修而隕志兮。吟澤畔之江濱。椒桂羅以顛覆兮。有竭信而歸誠。讒夫藹藹而漫著兮。曷其不舒予情。始結言於廟堂兮。信中塗而叛之。懷蘭蕙與衡芷兮。行中野而散之。聲哀哀而懷高丘兮。心愁愁而思舊邦。願承閑而自恃兮。徑淫曀而道壅。顏黴黧以沮敗兮。精越裂而衰耄。裳襜襜而含風兮。衣納納而掩露。赴江湘之湍流兮。順波湊而下降。徐徘徊于山阿兮。飄風來之洶洶。馳余車兮玄石。步余馬兮洞庭。平明發兮蒼梧。夕投宿兮石城。芙蓉蓋而菱華車兮。紫貝闕而玉堂。薜荔飾而陸離薦兮。魚鱗衣而白蜺裳。登逢龍而下隕兮。違故都之漫漫。思南郢之舊俗兮。腸一夕而九運。揚流波之潢潢兮。體溶溶而東回。心怊悵以永思兮。意晻晻而日頹。白露紛以塗塗兮。秋風瀏以蕭蕭。身永流而不還兮。魂長逝而常愁。歎曰。譬彼流水紛揚磕兮。波逢洶湧濆壅滂兮。揄揚滌蕩飄流隕往觸崟石兮。龍卬脟圈繚戾宛轉阻相薄兮。遭紛逢凶蹇離尤兮。垂文揚采遺將來兮。離世靈懷其不吾知兮。靈懷其不吾聞。就靈懷之皇祖兮。愬靈懷之鬼神。靈懷曾不吾與兮。即聽夫人之諛辭。余辭上參於天墜兮。旁引之於四時。指日月使延照兮。撫招搖以質正。立師曠俾端辭兮。命咎繇使並聽。兆出名曰正則兮。卦發字曰靈均。餘幼既有此鴻節兮。長愈固而彌純。不從俗而詖行兮。直躬指而信志。不枉繩以追曲兮。屈情素以從事。端餘行其如玉兮。述皇輿之踵跡。群阿容以晦光兮。皇輿覆以幽辟。輿中塗以回畔兮。駟馬驚而橫奔。執組者不能制兮。必折軛而摧轅。斷鑣銜以馳騖兮。暮去次而敢止。路蕩蕩其無人兮。遂不禦乎千里。身衡陷而下沉兮。不可獲而複登。不顧身之卑賤兮。惜皇輿之不興。出國門而端指兮。冀壹寤而錫還。哀僕夫之坎毒兮。屢離憂而逢患。九年之中不吾反兮。思彭咸之水遊。惜師延之浮渚兮。赴汨羅之長流。遵江曲之逶移兮。觸石碕而衡遊。波澧澧而揚澆兮。順長瀨之濁流。淩黃沱而下低兮。思還流而複反。玄輿馳而並集兮。身容與而日遠。棹舟杭以橫濿兮。濟湘流而南極。立江界而長吟兮。愁哀哀而累息。情慌忽以忘歸兮。神浮游以高曆。心蛩蛩而懷顧兮。魂眷眷而獨逝。歎曰。餘思舊邦心依違兮。日暮黃昏羌幽悲兮。去郢東遷餘誰慕兮。讒夫黨旅其以茲故兮。河水淫淫情所願兮。顧瞻郢路終不返兮。怨思惟鬱鬱之憂毒兮。志坎壈而不違。身憔悴而考旦兮。日黃昏而長悲。閔空宇之孤子兮。哀枯楊之冤雛。孤雌吟于高墉兮。鳴鳩棲于桑榆。玄蝯失于潛林兮。獨偏棄而遠放。征夫勞于周行兮。處婦憤而長望。申誠信而罔違兮。情素潔於紐帛。光明齊於日月兮。文采耀燿于玉石。傷壓次而不發兮。思沉抑而不揚。芳懿懿而終敗兮。名靡散而不彰。背玉門以奔騖兮。蹇離尤而幹詬。若龍逢之沉首兮。王子比干之逢醢。念社稷之幾危兮。反為讎而見怨。思國家之離沮兮。躬獲愆而結難。若青蠅之偽質兮。晉驪姬之反情。恐登階之逢殆兮。故退伏於末庭。孽臣之號咷兮。本朝蕪而不治。犯顏色而觸諫兮。反蒙辜而被疑。菀蘼蕪與菌若兮。漸槁本於洿瀆。淹芳芷于腐井兮。棄雞駭於筐簏。執棠谿以刜蓬兮。秉幹將以割肉。筐澤瀉以豹鞟兮。破荊和以繼築。時溷濁猶未清兮。世殽亂猶未察。欲容與以俟時兮。懼年歲之既晏。顧屈節以從流兮。心鞏鞏而不夷。寧浮沅而馳騁兮。下江湘以邅回。歎曰。山中檻檻餘傷懷兮。征夫皇皇其孰依兮。經營原野杳冥冥兮。乘騏騁驥舒吾情兮。歸骸舊邦莫誰語兮。長辭遠逝乘湘去兮。遠逝志隱隱而鬱怫兮。愁獨哀而冤結。腸紛紜以繚轉兮。涕漸漸其若屑。情慨慨而長懷兮。信上皇而質正。合五嶽與八靈兮。訊九鬿與六神。指列宿以白情兮。訴五帝以置辭。北斗為我折中兮。太一為餘聽之。雲服陰陽之正道兮。禦後土之中和。佩蒼龍之蚴虯兮。帶隱虹之逶蛇。曳彗星之皓旰兮。撫朱爵與鵔鸃。遊清靈之颯戾兮。服雲衣之披披。杖玉策與朱旗兮。垂明月之玄珠。舉霓旌之墆翳兮。建黃纁之總旄。躬純粹而罔愆兮。承皇考之妙儀。惜往事之不合兮。橫汨羅而下瀝。乘隆波而南渡兮。逐江湘之順流。赴陽侯之潢洋兮。下石瀨而登洲。陸魁堆以蔽視兮。雲冥冥而闇前。山峻高以無垠兮。遂曾閎而迫身。雪雰雰而薄木兮。雲霏霏而隕集。阜隘狹而幽險兮。石嵾嵯以翳日。悲故鄉而發忿兮。去餘邦之彌久。背龍門而入河兮。登大墳而望夏首。橫舟航而濟湘兮。耳聊啾而戃慌。波淫淫而周流兮。鴻溶溢而滔蕩。路曼曼其無端兮。周容容而無識。引日月以指極兮。少須臾而釋思。水波遠以冥冥兮。眇不睹其東西。順風波以南北兮。霧宵晦以紛紛。日杳杳以西頹兮。路長遠而窘迫。欲酌醴以娛憂兮。蹇騷騷而不釋。歎曰。飄風蓬龍埃坲々兮。草木搖落時槁悴兮。遭傾遇禍不可救兮。長吟永欷涕究究兮。舒情陳詩冀以自免兮。頹流下隕身日遠兮。惜賢覽屈氏之離騷兮。心哀哀而怫鬱。聲嗷嗷以寂寥兮。顧僕夫之憔悴。撥諂諛而匡邪兮。切淟涊之流俗。蕩渨涹之奸咎兮。夷蠢蠢之溷濁。懷芬香而挾蕙兮。佩江蘺之婓婓。握申椒與杜若兮。冠浮雲之峨峨。登長陵而四望兮。覽芷圃之蠡蠡。游蘭皋與蕙林兮。睨玉石之嵾嵯。揚精華以炫燿兮。芳鬱渥而純美。結桂樹之旖旎兮。紉荃蕙與辛夷。芳若茲而不禦兮。捐林薄而菀死。驅子僑之奔走兮。申徒狄之赴淵。若由夷之純美兮。介子推之隱山。晉申生之離殃兮。荊和氏之泣血。吳申胥之抉眼兮。王子比干之橫廢。欲卑身而下體兮。心隱惻而不置。方圜殊而不合兮。鉤繩用而異態。欲俟時於須臾兮。日陰曀其將暮。時遲遲其日進兮。年忽忽而日度。妄周容而入世兮。內距閉而不開。俟時風之清激兮。愈氛霧其如塺。進雄鳩之耿耿兮。讒介介而蔽之。默順風以偃仰兮。尚由由而進之。心懭悢以冤結兮。情舛錯以曼憂。搴薜荔于山野兮。采撚支於中洲。望高丘而歎涕兮。悲吸吸而長懷。孰契契而委棟兮。日晻晻而下頹。歎曰。江湘油油長流汩兮。挑揄揚汰蕩迅疾兮。憂心輾轉愁怫鬱兮。冤結未舒長隱忿兮。丁時逢殃可奈何兮。勞心悁悁涕滂沱兮。憂苦悲餘心之悁悁兮。哀故邦之逢殃。辭九年而不復兮。獨煢煢而南行。思餘俗之流風兮。心紛錯而不受。遵野莽以呼風兮。步從容於山廋。巡陸夷之曲衍兮。幽空虛以寂寞。倚石岩以流涕兮。憂憔悴而無樂。登巑岏以長企兮。望南郢而闚之。山修遠其遼遼兮。塗漫漫其無時。聽玄鶴之晨鳴兮。于高岡之峨峨。獨憤積而哀娛兮。翔江洲而安歌。三鳥飛以自南兮。覽其志而欲北。原寄言於三鳥兮。去飄疾而不可得。欲遷志而改操兮。心紛結其未離。外彷徨而遊覽兮。內惻隱而含哀。聊須臾以時忘兮。心漸漸其煩錯。原假簧以舒憂兮。志紆鬱其難釋。歎離騷以揚意兮。猶未殫于九章。長噓吸以於悒兮。涕橫集而成行。傷明珠之赴泥兮。魚眼璣之堅藏。同駑騾與乘駔兮。雜斑駮與闒茸。葛藟虆于桂樹兮。鴟鴞集於木蘭。偓促談於廊廟兮。律魁放乎山間。惡虞氏之簫韶兮。好遺風之激楚。潛周鼎于江淮兮。爨土鬵於中宇。且人心之持舊兮。而不可保長。邅彼南道兮。征夫宵行。思念郢路兮。還顧睠睠。涕流交集兮。泣下漣漣。歎曰。登山長望中心悲兮。菀彼青青泣如頹兮。留思北顧涕漸漸兮。折銳摧矜凝氾濫兮。念我煢煢魂誰求兮。僕夫慌悴散若流兮。湣命昔皇考之嘉志兮。喜登能而亮賢。情純潔而罔薉兮。姿盛質而無愆。放佞人與諂諛兮。斥讒夫與便嬖。親忠正之悃誠兮。招貞良與明智。心溶溶其不可量兮。情澹澹其若淵。回邪辟而不能入兮。誠原藏而不可遷。逐下袟於後堂兮。迎虙妃于伊雒。刜讒賊於中廇兮。選呂管于榛薄。叢林之下無怨士兮。江河之畔無隱夫。三苗之徒以放逐兮。伊皋之倫以充廬。今反表以為裡兮。顛裳以為衣。戚宋萬於兩楹兮。廢周邵於遐夷。卻騏驥以轉運兮。騰驢騾以馳逐。蔡女黜而出帷兮。戎婦入而綵繡服。慶忌囚於阱室兮。陳不占戰而赴圍。破伯牙之號鐘兮。挾人箏而彈緯。藏瑉石于金匱兮。捐赤瑾於中庭。韓信蒙於介胄兮。行夫將而攻城。莞芎棄於澤洲兮。瓟瓥蠹於筐簏。麒麟奔於九皋兮。熊羆群而逸囿。折芳枝與瓊華兮。樹枳棘與薪柴。掘荃蕙與射干兮。耘藜藿與蘘荷。惜今世其何殊兮。遠近思而不同。或沉淪其無所達兮。或清激其無所通。哀餘生之不當兮。獨蒙毒而逢尤。雖謇謇以申志兮。君乖差而屏之。誠惜芳之菲菲兮。反以茲為腐也。懷椒聊之蔎蔎兮。乃逢紛以罹詬也。歎曰。嘉皇既歿終不返兮。山中幽險郢路遠兮。讒人諓諓孰可愬兮。征夫罔極誰可語兮。行吟累欷聲喟喟兮。懷憂含戚何侘傺兮。思古冥冥深林兮。樹木鬱鬱。山參差以嶄岩兮。阜杳杳以蔽日。悲餘心之悁悁兮。目眇眇而遺泣。風騷屑以搖木兮。雲吸吸以湫戾。悲餘生之無歡兮。愁倥傯于山陸。旦徘徊於長阪兮。夕彷徨而獨宿。發披披以鬤鬤兮。躬劬勞而瘏悴。魂俇俇而南行兮。泣霑襟而濡袂。心嬋媛而無告兮。口噤閉而不言。違郢都之舊閭兮。回湘、沅而遠遷。念餘邦之橫陷兮。宗鬼神之無次。閔先嗣之中絕兮。心惶惑而自悲。聊浮游於山陿兮。步周流于江畔。臨深水而長嘯兮。且倘佯而氾觀。興離騷之微文兮。冀靈修之壹悟。還余車于南郢兮。複往軌于初古。道修遠其難遷兮。傷餘心之不能已。背三五之典刑兮。絕洪范之辟紀。播規矩以背度兮。錯權衡而任意。操繩墨而放棄兮。傾容幸而侍側。甘棠枯于豐草兮。藜棘樹於中庭。西施斥于北宮兮。仳倠倚於彌楹。烏獲戚而驂乘兮。燕公操于馬圉。蒯聵登於清府兮。咎繇棄而在野。蓋見茲以永歎兮。欲登階而狐疑。乘白水而高騖兮。因徙弛而長詞。歎曰。倘佯壚阪沼水深兮。容與漢渚涕淫淫兮。鍾牙已死誰為聲兮。纖阿不禦焉舒情兮。曾哀悽欷心離離兮。還顧高丘泣如灑兮。遠遊悲餘性之不可改兮。屢懲艾而不迻。服覺皓以殊俗兮。貌揭揭以巍巍。譬若王僑之乘雲兮。載赤霄而淩太清。欲與天地參壽兮。與日月而比榮。登昆侖而北首兮。悉靈圉而來謁。選鬼神于太陰兮。登閶闔于玄闕。回朕車俾西引兮。褰虹旗於玉門。馳六龍于三危兮。朝西靈於九濱。結餘軫於西山兮。橫飛穀以南征。絕都廣以直指兮。曆祝融於硃冥。枉玉衡於炎火兮。委兩館于咸唐。貫澒濛以東朅兮。維六龍於扶桑。周流覽于四海兮。志升降以高馳。徵九神於回極兮。建虹采以招指。駕鸞鳳以上游兮。從玄鶴與鷦明。孔鳥飛而送迎兮。騰群鶴於瑤光。排帝宮與羅囿兮。升縣圃以眩滅。結瓊枝以雜佩兮。立長庚以繼日。淩驚雷以軼駭電兮。綴鬼谷於北辰。鞭風伯使先驅兮。囚靈玄于虞淵。遡高風以低佪兮。覽周流于朔方。就顓頊而敶辭兮。考玄冥于空桑。旋車逝於崇山兮。奏虞舜於蒼梧。濟楊舟於會稽兮。就申胥於五湖。見南郢之流風兮。殞余躬於沅湘。望舊邦之黯黮兮。時溷濁其猶未央。懷蘭茝之芬芳兮。妒被離而折之。張絳帷以襜襜兮。風邑邑而蔽之。日暾暾其西舍兮。陽焱焱而複顧。聊假日以須臾兮。何騷騷而自故。歎曰。譬彼蛟龍乘雲浮兮。汎淫澒溶紛若霧兮。潺湲轇轕雷動電發馺高舉兮。升虛淩冥沛濁浮清入帝宮兮。搖翹奮羽馳風騁雨遊無窮兮。,九歎,劉向,楚辭,兩漢
